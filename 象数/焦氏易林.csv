乾之乾,道陟石阪，胡言連蹇。譯瘖且聾，莫使道通。請謁不行，求事無功。
乾之坤,招殃來螫，害我邦國；病在手足，不得安息。
乾之屯,陽孤亢極，多所恨惑，車傾蓋亡，身常憂惶；乃得其願，雌雄相從。
乾之蒙,鴶鵴鳲鳩，專一無尤。君子是則，長受嘉福。
乾之需,目瞤足動，喜如其願，舉家蒙寵。
乾之訟,罷馬上山，絕無水泉。喉焦唇乾，舌不能言。
乾之師,倉盈庾憶，宜稼黍稷。國家富有，人民蕃息。
乾之比,中夜狗吠，盜在墻外。神明祐助，銷散皆去。
乾之小畜,据斗運，樞順天無憂。與樂並居。
乾之履,空拳握手，倒地更起。富饒豐衍，快樂無已。
乾之泰,不風不雨，白日皎皎。宜出驅馳，通理大道。
乾之否,載日晶光，驂駕六龍。祿命徹天，封為燕王。
乾之同人,子號索哺，母行求食。反見空巢，訾我長息。
乾之大有,上帝之生，福祐日成。脩德行惠，樂安且寧。
乾之謙,山險難登，澗中多石，車馳轊擊，載重傷軸。儋負善躓，跌踒右足。
乾之豫,禹鑿龍門，通利水源。東注滄海，民得安存。
乾之隨,乘龍上天，兩蛇為輔，湧躍雲中，遊觀滄海，安樂長處。
乾之蠱,彭祖九子，據德不殆。南山松柏，長受嘉福。
乾之臨,南山昊天，刺政關身。疾悲無辜，背憎為仇。
乾之觀,江河淮海，天之奧府。眾利所聚，可以饒有。樂我君子，百福是受。
乾之噬嗑,堅冰黃鳥，啼哀悲愁，不見甘粒，但觀藜蒿，數驚鷙鳥，為我心憂。
乾之賁,室如懸磬，既危且殆；早見之士，依山谷處。
乾之剝,大禹式路，蚩尤除道。周匝萬里，不危不殆，見其所使，無所不在。
乾之復,三人為旅，俱歸北海，入門上堂，拜謁王母，勞賜我酒。
乾之無妄,傳言相誤，非干徑路。鳴鼓逐狐，不知迹處。
乾之大畜,三羊爭雌，相逐奔馳，終日不食，精氣勞疲。
乾之頤,純服黃裳，戴上與興。德義既生，天下歸仁。
乾之大過,桀跖並處，人民愁苦。擁兵荷糧，戰於齊魯。
乾之坎,黃鳥采菉，既嫁不荅。念我父兄，思復邦國。
乾之離,胎生孚乳，長息成就。充滿帝室，家國昌富。
乾之咸,三人求橘，反得丹穴。女貴以富，黃金百鎰。
乾之恆,東山西岳，會合俱食，百家送從，以成恩福。
乾之遯,弱雞無距，與鵲交鬭，翅折目盲，為鳩所傷。
乾之大壯,隙大墻壞，蠹眾木折。狼虎為政，天降罪罰。高弒望夷，胡亥以斃。
乾之晉,三癡俱走，迷路失道，惑不知歸，反入患口。
乾之明夷,弓矢俱張，把彈折絃，丸發不至，道遇害患。
乾之家人,三女求夫，伺候山隅，不見復關，長思歎憂。
乾之睽,陽旱炎炎，傷害禾穀，穡人無食，耕夫嘆息。
乾之蹇,騎㹠逐羊，不見所望，徑涉虎穴，亡羊失羔。
乾之解,暗昧冥語，相傳詿誤。鬼魅所舍，誰知臥處。
乾之損,姬姜祥淑，二人偶食，論仁議福，以安王室。
乾之益,公孫駕驪，載聘東齊。延陵說產，遺季紵衣。
乾之夬,孤竹之墟，失婦亡夫。傷於蒺藜，不見少妻。東郭棠姜，武氏以亡。
乾之姤,仁政不暴，鳳凰來舍。四時順節，民安其處。
乾之萃,任劣力薄，孱駑恐怯，如蝟見鵲，不敢拒格。
乾之升,衛侯東遊，惑於少姬。亡我考妣，久迷不來。
乾之困,噂噂所言，莫如我垣。歡喜堅固，可以長安。
乾之井,鸑鳴岐山，龜應幽淵。男女媾精，萬物化生。文王以成，為周開庭。
乾之革,玄黃虺隤，行者勞疲。役夫憔悴，踰時不歸。
乾之鼎,弱足刖跟，不利出門。市賈不利，折亡為患。
乾之震,懸貆素餐，居非其安。失輿剝廬，休坐徒居。
乾之艮,民怯城惡，姦人所伏。寇賊大至，入我郛郭，妻子俘獲。
乾之漸,陽低頭，陰仰首。水為災，傷我足。進不利，難生子。
乾之歸妹,背北相憎，心意不同，如火與金。
乾之豐,太微帝室，黃帝所宜。藩屏周衛，不可得入，常安無患。
乾之旅,繭栗犧牲，敬享鬼神。神嗜飲食，受福多孫。
乾之巽,出門逢惡，與禍為怨。更相擊刺，傷我手端。
乾之兌,鷁飛中退，舉事不進，眾人亂潰。
乾之渙,跛踦相隨，日暮牛罷。陵遲後旅，失利亡雌。
乾之節,龍角博預，位至公卿。世祿久長，起動安寧。
乾之中孚,舜升大禹，石夷之野。徵詣王庭，并治水土。
乾之小過,從風放火，荻芝俱死。三害集房，叔子中傷。
乾之既濟,梗生荊山，命制輸班。袍衣剝脫，夏熱冬寒。飢餓枯槁，莫人莫憐。
乾之未濟,長面大鼻，來解己憂。遺吾福子，與我惠妻，惠吾嘉喜。
坤之坤,不風不雨，白日皎皎。宜出驅馳，通利大道。
坤之乾,谷風布氣，萬物出生。萌庶長養，華葉茂成。
坤之屯,蒼龍單獨，與石相觸。摧折兩角，室家不足。
坤之蒙,城上有烏，自名破家。招呼酖毒，為國患災。
坤之需,霜降閉戶，蟄虫隱處。不見日月，與死為伍。
坤之訟,天之德室，溫仁受福。衣裳所在，凶惡不起。
坤之師,皇陛九重，絕不可登。未見王公，謂天蓋高。
坤之比,孔德如玉，出於幽谷。升高鼓翼，輝光照國。
坤之小畜,五軛四軌，復得饒有。陳力就列，騶虞悅喜。
坤之履,四足無角，君子所服。南征述職，以惠我國。
坤之泰,雷行相逐，無有攸息。戰于平陸，為夷所覆。
坤之否,六龍爭極，服在下飾。謹慎管鑰，結禁毋出。
坤之同人,長男少女，相向共語，福祿歡喜。
坤之大有,奸延惡人，使德不通。炎火為殃，禾穀大傷。
坤之謙,修其翰翼，隨風向北。至虞夏國，與舜相得。年歲大樂，邑無盜賊。
坤之豫,鈆刀攻玉，堅不可得。盡我筋力，眡蠒為疾。
坤之隨,舉被覆目，不見日月。衣裳簠簋，就長夜室。
坤之蠱,賊仁傷德，天怒不福。斬刈宗社，失其邦域。
坤之臨,白龍赤虎，戰鬭俱怒。蚩尤敗走，死於魚口。
坤之觀,北辰紫宮，衣冠立中。含和建德，常受天福。
坤之噬嗑,稷為堯使，西見王母。拜請百福，賜我善子。
坤之賁,三人異趣，反覆迷惑。一身五心，亂無所得。
坤之剝,南山大玃，盜我媚妾。怯不敢逐，退而獨宿。
坤之復,眾鬼所趨，反作大怪。九身無頭，魂驚魄去。不可以居。
坤之無妄,延頭遠望，眯為目疾。不見叔姬，使伯心憂。
坤之大畜,典冊法書，藏在蘭臺。雖遭亂潰，獨不遇災。
坤之頤,自衛反魯，時不我與。冰炭異室，仁道隔塞。
坤之大過,瘤癭禿疥，為身瘡害。疾病癃殘，常不遠逮。
坤之坎,東齊郭盧，嫁於洛都。俊良美好，媒利過倍。
坤之離,齊魯爭言，戰於龍門。搆怨連禍，三世不安。
坤之咸,膏澤肥壤，農人豐敵。利居長安，歷世無患。
坤之恆,倉盈庾億，宜種黍稷。年豐歲熟，民得安息。
坤之遯,鴟鴞破斧，邦人危殆。賴其忠德，轉禍為福，傾危復立。
坤之大壯,歲飢無年，虐政害民。乾溪驪山，秦楚結冤。
坤之晉,栵潔累累，締結難解。嫫母衒嫁，媒不得坐，自為身禍。
坤之明夷,訾陬開門，鶴鳴彈冠。章甫進用，舞韶和鸞。三人翼事，國無災患。
坤之家人,弟妹合居，與類相扶。願慕群醜，不離其處。
坤之睽,邯鄲反言，兄弟生患。涉叔憂恨，卒死不還。
坤之蹇,三人逐兔，各爭有得。愛亡善走，多獲鹿子。
坤之解,北辰紫宮，衣冠立中。含和建德，常受天福。
坤之損,拜跪請免，不得其哺。俛首衘枚，低頭北去。
坤之益,鶴盜我珠，逃於東隅。求之郭墟，不見所居。
坤之夬,一簧兩舌，妄言謬語。三姦成虎，曾母投杼。
坤之姤,孤獨特處，莫與為旅。身日勞苦，使布五谷，陰陽順序。
坤之萃,褰衣涉河，澗流浚多。賴遇舟子，濟脫無他。
坤之升,憑河登山，道路阻難，求事少便。
坤之困,兔罝之容，不失其恭。和謙致樂，君子攸同。
坤之井,三女求夫，伺候山隅。不見復關，泣涕漣如。
坤之革,螟蟲為賊，害我五穀。中霤空虛，家無所食。
坤之鼎,望尚阿衡，太宰國公。藩屏輔弼，福祿來同。
坤之震,三年生狗，以戌為母。荊夷上侵，姬伯出走。
坤之艮,塗遏道塞，求事不得。
坤之漸,探懷得蚤，無有凶憂。所願失道，善居漸好。
坤之歸妹,飛樓屬道，趾多攪垣。居之不安，覆厭為患。
坤之豐,義不勝情，以欲自傾。幾危利寵，折角摧頸。
坤之旅,潼滃蔚薈，扶首來會。津液來降，流淹滂霈。
坤之巽,白駒生芻，猗猗盛姝。赫喧君子，樂以忘憂。
坤之兌,車馳人趍，卷甲相仇。齊魯寇戰，敗於犬丘。
坤之渙,舉首望城，不見子貞，使我悔生。
坤之節,龍鬭時門，失理傷賢。內畔外賊，則生禍難。
坤之中孚,安如泰山，福喜屢臻。雖有豺虎，不致危身。
坤之小過,初憂後喜，與福為市。八佾列陳，飲御嘉友。
坤之既濟,持刀操肉，對酒不食。夫行從軍，小子入獄，抱膝獨宿。
坤之未濟,陰衰老極，陽建其德。履離戴光，天下昭明。功業不長，蝦䗫代王。
屯之屯,兵征大宛，北出玉關。與胡寇戰，平城道西，七日絕糧，身幾不全。
屯之乾,汎汎柏舟，流行不休。耿耿寤寐，心懷大憂。仁不逢時，復隱窮居。
屯之坤,採薪得麟，大命隕顛。豪雄爭名，天下四分。
屯之蒙,山崩谷絕，天福盡竭。涇渭失紀，玉厤盡已。
屯之需,夏臺羑里，湯文所厄。鬼侯俞賄，商王解舍。
屯之訟,泥津汙辱，棄捐溝瀆。所共笑哭，終不顯錄。
屯之師,李梅冬實，國多盜賊。擾亂並作，君不能息。
屯之比,獐鹿逐牧，飽歸其居。反還次舍，無有疾故。
屯之小畜,夾河為婚，期至無船。淫心失望，不見所歡。
屯之履,百足俱行，相輔為強。三聖翼事，王室寵光。
屯之泰,坐位失處，不能自居。賊破王邑，陰陽顛倒。
屯之否,登几上輿，駕駟南遊。合從散橫，燕齊以強。
屯之同人,三孫荷弩，無益於輔。城弱不守，邦君受討。
屯之大有,河伯大呼，津不得渡。船空無人，往來亦難。
屯之謙,甘露醴泉，太平機關。仁德感應，歲樂民安。
屯之豫,重茵厚席，循皋採藿。雖躓不懼，反復其宅。
屯之隨,太乙駕騮，從天上來。徵我叔季，封為魯侯。
屯之蠱,南巴六安，石解戟天。所指不已，耋老復丁。弊室舊墟，更為新家。
屯之臨,家給人足，頌聲並作。四夷賓伏，干戈韜閣。
屯之觀,東鄰嫁女，為王妃后。莊公築館，以尊王母。歸于京師，季姜悅喜。
屯之噬嗑,陳妻敬仲，兆興齊姜。營丘是適，八世大昌。
屯之賁,路多枳棘，步刺我足。不利旅客，為心作毒。
屯之剝,天官列宿，五神共舍。宮闕光堅，君安其居。
屯之復,牧羊稻園，聞虎呻喧。懼畏惕息，終無禍患。
屯之無妄,鳴條之圖，北奔犬胡。左衽為長，國號匈奴。主君旄頭，立尊單于。
屯之大畜,剋身潔己，逢禹巡狩。錫我玄珪，拜受福佑。
屯之頤,冬華不實，國多盜賊。疾病難醫，鬼哭其室。
屯之大過,襄送季女，至于蕩道。齊子旦夕，留連久處。
屯之坎,朽根倒樹，花葉落去。卒逢火焱，隨風偃仆。
屯之離,陰變為陽，女化作男。治道得通，君臣相承。
屯之咸,炎絕續光，火滅復明。簡易理得，以成乾功。
屯之恆,多載重負，捐棄于野。予母誰子，但自勞苦。
屯之遯,江河海澤，眾利安宅。可以富有，飲御嘉客。
屯之大壯,冬採薇蘭，地凍堅坼。利走室北，暮無所得。
屯之晉,烏鳴嘻嘻，天火將起。燔我室屋，災及姬后。
屯之明夷,蠆室蜂戶，螫我手足。不可進取，為身害速。
屯之家人,崔嵬北獄，天神貴客。溫仁正直，主布恩德。開衣不已，蒙受大福。
屯之睽,伯蹇叔盲，莫與守床。失我衣裘，伐民除鄉。
屯之蹇,為季求婦，家在東海。水長無船，不見所歡。
屯之解,山陵丘墓，魂魄失舍。精神盡竭，長寢不覺。
屯之損,踦牛失角，下山傷軸。失其利祿。
屯之益,水戴船舟，無根以浮。往往溶溶，心勞且憂。
屯之夬,有鳥來飛，集于古樹。鳴聲可惡，主將出去。
屯之姤,東徙不時，觸患離憂。井泥無濡，思叔舊居。
屯之萃,黃帝所生，伏羲之宇。兵刃不至，利以居止。
屯之升,東山救亂，處婦思夫。勞我君子，役無休已。
屯之困,跛躓未起，先利後市，不得鹿子。
屯之井,大蛇當路，使季畏懼。湯火之災，切近我膚。賴其天幸，趨於王廬。
屯之革,從容長閒，遊戲南山。拜祠禱神，使神無患。
屯之鼎,區脫康居，慕義入朝。湛露之歡，三爵畢恩。復歸野廬，與母相扶。
屯之震,龜鱉列市，河海饒有。長錢善價，商李悅喜。
屯之艮,年常蒙慶，今歲受福。三夫採葩，出必有得。
屯之漸,二人俱東，道路爭訟。意乖不同，使君忷忷。
屯之歸妹,樹我藿豆，鹿兔為食。君不恤護，秋無收入。
屯之豐,黃鳥悲鳴，愁不見星。困於鷙鳥，鸇使我驚。
屯之旅,雙鳧俱飛，欲歸稻食。經涉萑澤，為矢所射，傷我胸臆。
屯之巽,久客無依，思歸我鄉。雷雨盛溢，道未得通。
屯之兌,道路僻除，南至東遼。衛子善辭，使國無憂。
屯之渙,同枕同袍，中年相知。少賈無失，獨居愁思。
屯之節,眾神集眾，相與議語。南國虐亂，百姓愁苦。興師征討，更立賢主。
屯之中孚,北陸閉蟄，隱伏不出。目盲耳聾，道路不通。
屯之小過,痴狂妄作，心誑善惑。迷行失路，不知南北。
屯之既濟,棟隆輔強，寵貴日光。福善並作，樂以高明。
屯之未濟,愛我嬰女，牽衣不與。冀幸高貴，反曰賤下。
蒙之蒙,何草不黃，至未盡玄。室家分離，悲愁於心。
蒙之乾,海為水王，聰聖且明。百流歸德，無有叛逆，常饒優足。
蒙之坤,天之所有，禍不過家。左輔右弼，金玉滿堂。常盈不亡，富如敖倉。
蒙之屯,安息康居，異國穹廬。非吾習俗，使我心憂。
蒙之需,范公鴟夷，善賈飾資。東之營丘，易字子皮。把珠載金，多得利歸。
蒙之訟,老楊日衰，條多枯枝。爵級不進。遂下摧隤。
蒙之師,小狐渡水，污濡其尾。利得無幾，與道合契。
蒙之比,豕生魚魴，鼠舞庭堂。奸佞施毒，上下昏荒，君失其國。
蒙之小畜,天地配享，六位光明。陰陽順序，以成和平。
蒙之履,踝踵足傷，右指病癰。失旅後時，利走不來。
蒙之泰,異體殊患，各有所屬。四鄰孤媼，欲寄我室。王母罵詈，求不可得。
蒙之否,操耜鄉畝，折貨稷黍。飲食充口，安利無咎。
蒙之同人,所受大喜，福祿重來。樂且日富，蒙慶得財。
蒙之大有,舉盃飲酒，無益溫寒。指直失取，亡利不懽。
蒙之謙,日月相望，光明盛昌。三聖茂承，功德大隆。
蒙之豫,猾夫爭強，民去其鄉。公孫叔子，戰於瀟湘。
蒙之隨,猿墮高木，不踒手足。還歸其室，保我金玉。
蒙之蠱,逐狐東山，水遏我前。深不可涉，失利後便。
蒙之臨,鑿井求玉，非卞氏寶。名困身辱，勞無所得。
蒙之觀,黃玉溫厚，君子所服。甘露溽暑，萬物生茂。
蒙之噬嗑,畫龍頭頸，文章不成。甘言善語，說辭無名。
蒙之賁,招禍致凶，來弊我邦。病在手足，不得安息。
蒙之剝,履位乘勢，靡有絕斃。皆為隸圉，與眾庶伍。
蒙之復,獐鹿雉兔，群聚東囿。盧黃白脊，俱往趨逐。九齚十得，君子有喜。
蒙之無妄,織金未成，緯畫無名。長子逐兔，鹿起失路。後利不得，因無所據。
蒙之大畜,天厭周德，命與仁國。以禮靖民，兵革休息。
蒙之頤,重譯賀芝，來除我憂。善說遂良，與喜相求。
蒙之大過,膏澤肥壤，人民孔樂。宜利俱止，長安富貴。
蒙之坎,白龍黑虎，起鬐暴怒。戰於涿鹿，蚩尤敗走。居止不殆，君安其所。
蒙之離,抱關傳語，聾跛摧殆。眾賤無下，災殃所在。
蒙之咸,憂禍解除，喜至慶來。坐立歡門，與樂為鄰。
蒙之恆,折鋒載殳，輿馬放休。狩軍依營，天下安寧。
蒙之遯,至德之君，仁政且溫。伊呂股肱，國富民安。
蒙之大壯,千里望城，不見山青。老兔蝦蟆，遠絕無家。
蒙之晉,有莘季女，為夏妃后。貴夫壽子，母字四海。
蒙之明夷,不虞之患，禍至無門。奄忽暴卒，痛傷我心。
蒙之家人,飛鷹退去，不食鄰鳥。憂患解除，君主安居。
蒙之睽,跮蹉側跌，申酉為祟。亥戌滅明，顏子隱藏。
蒙之蹇,司錄憑怒，謀議無道。商民失政，殷人乏祀。
蒙之解,望鷄得雉，冀馬獲駒。大德生少，有瘳從居。
蒙之損,忉忉怛怛，如將不活。黍稷之恩，靈輒以存。
蒙之益,莫莫輯輯，夜作晝匿。謀議我資，來攻我室。空盡我財，幾無以食。
蒙之夬,天之所壞，不可強支。眾口指笑，雖貴必危。
蒙之姤,目動睫瞤，喜來加身。舉家蒙歡，吉利無殃。
蒙之萃,黿羹芬香，染指弗嘗。口飢於手，子公恨饞。
蒙之升,天福所豐，兆如飛龍。成子得志，六三以興。
蒙之困,氓伯以婚，抱布自媒。棄禮急情，卒罹悔憂。
蒙之震,夏姬親附，心聽悅喜。利以搏取，無言不許。
蒙之艮,南山昊天，刺政閔身。疾悲無辜，背憎為仇。
蒙之井,三人為旅，俱歸北海。入門上堂，拜謁王母。勞賜我酒，懽樂無彊。
蒙之革,愆淫旱疾，傷害稼穡。喪制病來，農人無食。
蒙之鼎,攫飯把肉，以就口食。所往必得，無有虛乏。
蒙之漸,鳥飛無翼，兔走折足。雖欲會同，未得所欲。
蒙之歸妺,體重飛難，不得踰關，不離室垣。
蒙之豐,四雄並處，人民愁苦。擁兵西東，不得安所。
蒙之旅,譯重關牢，求解己憂。心感乃成，與喜俱居。
蒙之巽,患解憂除，王母相於。與喜俱來，使我安居。
蒙之兌,冬生不華，老女無家。霜冷蓬室，更為枯株。
蒙之渙,震慄恐懼，多所畏惡。行道留難，不可以步。
蒙之節,三人共妻，莫適為雌。子無名氏，公不可知。
蒙之中孚,早凋被霜，花葉不長。非時為災，家受其殃。
蒙之小過,雉兔之東，狼虎所從。貪叨凶惡，不可止息。
蒙之既濟,馬驚破車，主墮深溝。身死魂去，離其室廬。
蒙之未濟,山林麓藪，非人所往。鳥獸無禮，使我心苦。
需之需,久旱三年，草木不生。粢盛空之，無以供靈。
需之乾,火滅復息，君明其德。仁人可遇，身受利福。
需之坤,溫山松柏，常茂不落。鸞凰以庇，得其歡樂。
需之屯,西誅不服，恃強負力。倍道趨敵，師徒敗覆。
需之蒙,三塗五岳，陽城太室。神明所伏，獨無兵革。
需之訟,二牛生狗，以戌為母。荊夷上侵，姬伯出走。
需之師,鳧遊江海，役行千里。以為死亡，復見空素。長主凶憂。
需之比,太乙駕騮，從天上來。徵君叔季，封為魯侯。無有凶憂。
需之小畜,紝績獨居，寡處無夫。陰陽失忘，為人僕使。
需之履,兵征大宛，北出玉門。與胡寇戰，平城道西。七日絕糧，身幾不全。
需之泰,楚靈暴虐，罷極民力。禍起乾溪，棄疾作毒。扶仗奔逃，身死亥室。
需之否,雌單獨居，歸其本巢。毛羽憔悴，志如死灰。
需之同人,兩矛相刺，勇力鈞敵。交綏結和，不破不缺。
需之大有,乘船渡濟，載水逢火。賴幸免禍，蒙我生全。
需之謙,喪寵溢尤，政傾家覆。我宗失國，秦滅周室。
需之豫,冬無藏冰，春陽不通。陰流為賊，國被其殃。
需之隨,田鼠野雞，意常欲逃。拘制籠檻，不得動搖。
需之蠱,佩玉蕊兮，無所繫之。旨酒一盛，莫與笑語。孤寡獨特，常愁憂苦。
需之臨,沒游源口，求鮫為寶。家危自懼，復出生道。
需之觀,河水孔穴，壞敗我室。水深無岸，魚鱉傾側。
需之噬嗑,教羊牧兔，使魚捕鼠。任非其人，費日無功。
需之賁,升戶入室，就溫燠食。冰凍北陸，不能相賊。
需之剝,孤竹之墟，老婦无夫。傷於蒺藜，不見少妻。東郭堂姜，武氏破亡。
需之復,凶禍災殃，日益明彰。福不可釐，三郤夷傷。
需之無妄,載璧秉珪，請命于河。周公作誓，沖人瘳愈。
需之大畜,鳥升鵲舉，照臨東海。龍降庭堅，為陶叔後。封圻英六，履祿綏厚。
需之頤,危坐至暮，請求不得。膏澤不降，政戾民忒。
需之大過,宜昌娶婦，東家歌舞。宴樂有序，長樂嘉喜。
需之坎,鑿井求玉，非卞氏寶。名困身辱，勞無所得。
需之離,鵠思其雄，欲隨鳳東。順理羽翼，出次須日。中留北邑，復反其室。
需之咸,早霜晚雪，傷害禾麥。損功棄力，飢無所食。
需之恆,蝙螺生子，深目黑醜。雖飾相就，眾人莫取。
需之遯,去如飛鴻，避凶且東。遂得全脫，與福相逢。
需之大壯,婚姻合配，同枕共牢。以降休嘉，子孫封侯。
需之晉,咸陽辰巳，長安戌亥。丘陵生止，非魚鰌市。不可辭阻，終無悔咎。
需之明夷,螟䖝為賊，害我五穀。簞食空虛，家無所食。
需之家人,謀恩拜德，東歸吾國。慷慨宴笑，歡樂有福。
需之睽,齋具贖狸，不聽我辭。係於虎鬚，牽不得來。
需之蹇,比目附翼，歡樂相得。行止集周，終不離忒。
需之解,一指食肉，口無所得。染其鼎鼐，舌饞於腹。
需之損,曳綸江海，釣挂魴鯉。王孫得利，以享仲友。
需之益,商紂牧野，顛敗所在。賦斂重數，黎元愁苦。
需之夬,北辰紫宮，衣冠立中。含和建德，常受天福。
需之姤,輕戰尚勇，不知兵權。為敵所制，從師北奔。
需之萃,大口宣舌，神使仲言。黃龍景星，出應德門。與福上天，天下安昌。
需之升,凶子禍孫，把劍向門。凶訟讙囂，驚駭我家。
需之困,祝伯善言，能事鬼神。辭祈萬歲，使君延年。
需之井,珪璧琮璋，執贄見王。百里甯戚，應聘齊秦。
需之革,昧旦乘車，履危蹈溝。亡失裙襦，摧折兩軸。
需之鼎,膠著木連，不出牛欄。斯饗羔羊，家室相安。
需之震,卷領遁世，仁德不舍。三聖攸同，周家茂興。
需之艮,黍稷苗稻，垂秀方造。中旱不雨，傷風枯槁。
需之漸,冠帶南遊，與福喜逢。期於嘉貞，拜為公卿。
需之歸妹,一巢九子，同公共母。柔順利貞，出入不殆，福祿所在。
需之豐,韓氏長女，嫁於東海。宜家富主，柔順以居。利得過倍。
需之旅,因禍受福，喜盈我室，所願必得。
需之巽,晉平有疾，迎醫秦國。病乃大患，分為兩豎。逃匿膏盲，和不能愈。
需之兌,杜飛門啟，患憂大解。脩福行善，不為身禍。
需之渙,追亡逐北，至止而得。稚叔相呼，反其室廬。
需之節,鳥鳴既端，一呼三顛。動搖東西，危慄不安。疾病無患。
需之中孚,龍化為虎，泰山之陽。眾多從者，莫敢救藏。
需之小過,焱風忽起，車馳揭揭。棄名追亡，失其和節，憂心惙惙。
需之既濟,遊居石門，祿安身全。受福西鄰，歸飲玉泉。
需之未濟,登高上山，見王自言。申理我讒，得職蒙恩。
訟之訟,文巧俗弊，將反大質。僵死如麻，流血濡櫓。皆知其母，不識其父，干戈乃止。
訟之乾,文王四乳，仁愛篤厚。子畜十男，夭折無有。
訟之坤,日入望東，不見子家。長女無夫，左手搔頭。
訟之屯,東上泰山，見堯自言。申理我冤，以解憂患。
訟之蒙,奎軫溫湯，過角宿房。宣時布和，無所不通。
訟之需,引船牽頭，雖拘無憂。王母善禱，禍不成災。
訟之師,鳧得水沒，喜笑自啄。毛羽悅澤，利以攻玉。公出不復，伯氏客宿。
訟之比,水流趍下，欲至東海。求我所有，買魴與鯉。
訟之小畜,獐鹿逐牧，安飽其居。反還次舍，無有疾故。
訟之履,樹植藿豆，不得芸鋤。王事靡盬，秋無所收。
訟之泰,弱水之西，有西王母。生不知死，與天相保。
訟之否,數窮廓落，困於歷室。卒登玉堂，與堯侑食。
訟之同人,子鉏執麟，春秋作元。陰聖將終，尼父悲心。
訟之大有,尹氏伯奇，父子生離。無罪被辜，長舌所為。
訟之謙,播木折枝，與母別離。九皋難扣，絕不相知。
訟之豫,弱雞無距，與鵲格鬭。翅折目盲，為鳩所傷。
訟之隨,甲乙丙丁，俱歸我庭。三丑六子，入門見母。
訟之蠱,桑葉螟蠹，衣弊如絡。女工不成，絲布為玉。
訟之臨,開牢闢門，巡狩釋冤。夏臺羑里，湯文悅喜。
訟之觀,欽明之德，坐前玉食。必保嘉美，長受安福。
訟之噬嗑,武夫司空，多口爭訟。金火當戶，民不安處，年飢無有。
訟之賁,紫閣九重，尊嚴在中。黃帝堯舜，履行至公。冠帶垂衣，天下康寧。
訟之剝,負牛上山，力劣行難。烈風雨雪，遮遏我前。中道復還，憂者自歡。
訟之復,褰兔缺唇，行難齒寒。口痛不言，為身生患。
訟之無妄,合體比翼，嘉耦相得。與君同好，使我有福。
訟之大畜,口啄卒卒，憂從中出。喪我寶貝，妻妾失位。
訟之頤,兩心不同，或從西東。明論終日，莫適相從。
訟之大過,啞啞笑言，與善飲食。長樂行觴，千秋起舞，拜受大福。
訟之坎,初憂後喜，與福為市。八佾列陳，飲御諸友。
訟之離,西徙無家，破其新車。王孫失利，不如止居。
訟之咸,鳳凰在左，麒麟處右。仁聖相遇，伊呂集聚。時無殃咎，福為我母。
訟之恆,區脫康居，慕仁入朝。湛露之歡，三爵畢恩，復歸舊廬。
訟之遯,疾貧望幸，使伯行販。關牢擇羊，多得大牂。
訟之大壯,處高不傷，雖危不亡。握珠懷玉，還歸其鄉。
訟之晉,右手棄酒，左手牧牂。行逢禮御，餌得玉杯。
訟之明夷,養虎牧狼，還自賊傷。大勇小捷，雖危不亡。
訟之家人,戴堯扶禹，松喬彭祖。西遇王母，道路夷易，無敢難者。
訟之睽,秋冬探巢，不得鵲鶵。衘指北去，媿我少姬。
訟之蹇,兩羝三牂，俱之代鄉。留連多難，損其食糧。
訟之解,南徙無廬，鳥破其巢。伐木思初，不利動搖。
訟之損,爭訟不已，更相擊劍。張季弱口，被髮北走。
訟之益,延頸望酒，不入我口。初喜後否，得利無有。
訟之夬,被髮傾走，寇逐我後。亡失刀兵，身全不傷。
訟之姤,麟鳳所遊，安樂無憂。君子撫民，世代千秋。
訟之萃,褰衣涉河，水深漬罷。賴幸舟子，濟脫無他。
訟之升,憒憒不悅，憂從中出。喪我金罌，無妄失位。
訟之困,絆跳不遠，心與言反。尼父望家，萏菡未華。
訟之井,大壯肥㹀，惠我諸舅。內外和睦，不憂飢渴。
訟之革,黃帝建元，文德在身。祿若陽春，封為魯君。
訟之鼎,虎聚摩牙，人待豚豬。往必傷亡，宜利止居。
訟之震,天地配享，六位光明。陰陽順序，以成和平。
訟之艮,猿墜高木，不踒手足。保我金玉，還歸其室。
訟之漸,營室紫宮，堅不可攻。明神建德，君受大福。
訟之歸妹,孤翁寡婦，獨宿悲苦。目張耳鳴，無與笑語。
訟之豐,低頭窺視，有所畏避。行者不利，酒酸魚敗，眾莫貪嗜。
訟之旅,載金販狗，利棄我走。藏匿淵底，悔折為咎。
訟之巽,行觸大忌，與司命牾，執囚束縛，拘制於吏。
訟之兌,執玉歡喜，佩之解攣。危詳及安，使我無患。
訟之渙,機杼紛擾，女功不成。長妹許嫁，衣無襦袴。聞禍不成，凶惡消去。
訟之節,金人鐵距，火燒左右。雖懼不恐，獨得全處。
訟之中孚,謝恩拜德，東歸吾國。舞蹈欣躍，歡樂受福。
訟之小過,青牛白咽，呼我俱田，歷山之下，可以多耕。歲樂時節，民人安寧。
訟之既濟,白雉群雊，慕德朝貢。湛露之恩，使我得懽。
訟之未濟,避患東西，反入禍門。糟糠不足，憂愁我心。
師之師,烏鳴呼子，哺以酒脯。高樓之處，子來歸母。穡人成功，年歲大有，妬婦無子。
師之乾,一簧兩舌，佞言諂語。三姦成市，曾母投杼。
師之坤,春桃生花，季女宜家。受福且多，在師中吉，男為封君。
師之屯,殊類異路，心不相慕。牝牛牡猳，獨無室家。
師之蒙,折葉蔽目，不見稚叔。三足孤烏，遠其元夫。
師之需,雀東求粒，誤入罔域。賴逢君子，脫復歸息。
師之訟,王孫季子，相與孝友。明允篤誠，升擢薦舉，為國幹輔。
師之比,削樹無枝，與子分離。飢寒莫食，獨泣哀悲。
師之小畜,舜升大禹，石夷之野。徵詣玉闕，拜理水土。
師之履,義不勝情，以欲自營。見利危寵，滅君令名。
師之泰,三人北行，六位光明。道逢淑女，與我驥子。
師之否,羿張烏號，彀射天狼。柱國雄勇，鬭死滎陽。
師之同人,季姬踟躕，結衿待時。終日至暮，百兩不來。
師之大有,鴻鴈翩翩，始怨勞苦。災疫病民，鰥寡愁憂。
師之謙,穿胸狗邦，僵離旁舂。天地易紀，日月更始。
師之豫,北山有棗，使叔壽考。東嶺多栗，宜行賈市。陸梁雌雉，所至利喜。
師之隨,干旄旌旗，撫幟在郊。雖有寶玉，无路致之。
師之蠱,精潔淵塞，為讒所言。證訊詰請，繫於枳溫。甘棠聽斷，怡然蒙恩。
師之臨,玄黃虺隤，行者勞罷。役夫憔悴，踰時不歸。
師之觀,膚敏之德，發憤忘食。虜豹禽說，以成主德。
師之噬嗑,采唐沫鄉，要我桑中。失信不會，憂思約帶。
師之賁,伯寧子福，惠我邦國。蠲除苛殘，使季無患。
師之剝,讒父佞雄，賊亂邦國。生雖忠孝，敗恩不福。
師之復,淵泉隄防，水道通利。順注湖海，邦國富有。
師之無妄,江南多蝮，螫我手足。冤繁詰屈，痛徹心腹。
師之大畜,三人俱行，別離獨食。一身五心，反覆迷惑，亂無所得。
師之頤,鴉鳴庭中，以戒災凶。重門擊柝，備不速客。
師之大過,功成事就，拱手安居。立德有言，坐飾貢賦。
師之坎,國亂不安，兵革為患。掠我妻子，家中飢寒。
師之離,戴堯扶禹，從喬彭祖。西遇王母，道路夷易，無敢難者。
師之咸,長尾委蛇，畫地成河，深不可涉。絕無以比，惆悵會息。
師之恆,乘龍從蜺，徵詣北闕。乃見宣室，拜守東城。鎮慰黎元，舉家蒙福。
師之遯,土與山連，終身無患。天地高明，萬歲長安。
師之大壯,久旱水涸，枯槁無澤。虛修其德。未有所獲。
師之晉,依天倚地，凶危不至。上清下淨，受福大明，君受其利。
師之明夷,火烈不去，必殪僵仆。燔我衣裾，福不可悔。
師之家人,配合相迎，利之四鄉。欣喜興釋，所言得當。
師之睽,清人高子，久屯外野。道遙不歸，思我慈母。
師之蹇,武庫軍府，甲兵所聚。非里邑居，不可舍止。
師之解,三德五才，和合四時。陰陽順序，國無咎災。
師之損,解衣毛羽，飛入大都。晨門戒守，鄭忽失家。
師之益,削根燒株，不生肌膚。病在心腹，日以燋枯。
師之夬,文山紫芝，雍梁朱草。生長和氣，福祿來處。
師之姤,多載重負，捐棄于野。予母誰子，但自勞苦。
師之萃,鳧雁啞啞，以水為家。雌雄相和，心志娛樂，得其歡欲。
師之升,耳目盲聾，所言不通。佇立以泣，事無成功。
師之困,天宮列宿，五神所舍。宮闕堅固，君安其居。
師之井,范子妙材，戮辱傷膚。然後相國，封為應侯。
師之革,秋冬探巢，不得鵲雛。衘指北去，慚我少夫。
師之鼎,子畏於匡，厄困陳蔡。德行不危，竟脫厄害。
師之震,鴻飛在陸，公出不復。仲氏任止，伯氏客宿。
師之艮,鶴鳴九皋，避世隱居。抱朴守真，竟不隨時。
師之漸,舜升大禹，石夷之野。徵詣玉闕，拜治水土。
師之歸妹,左輔右弼，金玉滿匱。常盈不亡，富如廒倉。
師之豐,崔嵬北岳，天神貴客。衣冠不已，蒙被恩德。
師之旅,空槽注豬，獖彘不到。張弓祝雞，雄父飛去。
師之巽,胡蠻戎狄，大陰所積。涸冰凍寒，君子不存。
師之兌,甘露醴泉，太平機關。仁德感應，歲樂民安。
師之渙,惡來呼伯，慎驚外客。甲守閉宅，以備凶急。臨折之憂，將滅無災。
師之節,日月相望，光明盛昌。三聖茂功，仁德大隆。
師之中孚,葛藟蒙棘，華不得實。讒佞亂政，使恩壅塞。
師之小過,鄰不我顧，而望玉女。身多癩疾，誰肯媚者。
師之既濟,精誠所在，神為之輔。德教尚忠，彌世長久。三聖尚功，多受福祉。
師之未濟,鑽木取火，掘地索泉。主母飢渴，手為心禍。
比之比,鹿得美草，鳴呼其友。九族和睦，不憂飢乏。長子入獄，霜降族哭。
比之乾,繼祖復宗，追明成康。光照萬國，享世久長。
比之坤,麟子鳳雛，生長家國。和氣所居，康樂無憂，邦多聖人。
比之屯,取火流泉，釣鰟山顛。魚不可得，火不肯燃。
比之蒙,彭生為娛，白虎行菑。盜堯衣裳，桀跖荷兵。青禽照火，三日夷傷。
比之需,黍稷醇醴，敬奉山宗。神嗜飲食，甘雨嘉降。黎庶蕃殖，獨蒙福祉。
比之訟,李花再實，鴻飛降集。仁哲權輿，蔭國受福。
比之師,千歲之墟，大國所屠。不見子都，城空無家。
比之小畜,公子王孫，把彈挕丸。發輒有得，室家饒足。
比之履,驪姬讒喜，與二嬖謀。譖殺恭子，賊害忠孝。申生以縊，重耳奔逃。
比之泰,長生無極，子孫千億。柏柱載青，堅固不傾。
比之否,失意懷憂，如幽狴牢。亡子喪夫，附托寄居。
比之同人,仁智隱伏，麟不可得。龍蛇潛藏，虛居堂室。
比之大有,挒絜累累，締結難解。嫫母衒嫁，媒不得坐，自為身禍。
比之謙,蜩飛墜木，不毀頭足。保我羽翼，復歸其室。
比之豫,陳媯敬仲，兆興齊姜。乃適營丘，八世大昌。
比之隨,過時不歸，雌雄苦悲。徘徊外國，與母分離。
比之蠱,齊魯爭言，戰於龍門。搆怨結禍，三世不安。
比之臨,府藏之富，王以賑貸。捕魚河海，苟願多得。
比之觀,鳴鶴北飛，下就稻池。鱣鮪鰋鯉，眾多饒有，一狗獲兩，利得過倍。
比之噬嗑,蒼梧鬱林，道易利通。元龜象齒，寶貝南金，為吾福功。
比之賁,兩火爭明，雖鬭不傷。分離且忍，全我弟兄。
比之剝,伯夷叔齊，貞廉之師。以德防患，憂禍不存。
比之復,季去我東，髮櫛如蓬。展轉空床，內懷憂傷。
比之無妄,百足俱行，相輔為強。三聖翼事，王室寵光。
比之大畜,壅遏隄防，水不得行。火盛陽光，陰蜺伏藏，退還其鄉。
比之頤,滕蛇乘龍，年歲飢凶，民食草蓬。
比之大過,鉛刀攻玉，堅不可得。盡我筋力，胝蠒為候。
比之坎,恆山浦壽，高邑所在。陰氣下淋，洪水不處，牢人開戶。
比之離,比目四翼，來安我國。福善上堂，與我同床。
比之咸,杜口結舌，心中怫鬱。去菑患生，莫所告冤。
比之恆,牽尾不前，逆理失臣。忠莫往來，惠朔以奔。
比之遯,早霜晚雪，傷害禾麥。損功棄力，飢無所食。
比之大壯,適戍失期，患生無聊。懼以發憂，發藏閉塞，邦國騷愁。
比之晉,昊天白日，照臨我國。萬民康樂，咸賴嘉福。
比之明夷,元吉无咎，安寧不殆。時行則行，勿之有悔。
比之家人,懿公淺愚，不深受謀。無援失國，為狄所賊。
比之睽,城上有烏，自號破家。呼喚鴆毒，為國患災。
比之蹇,長股喜走，趍步千里。王良嘉言，伯來在道。申見王母。
比之解,耕石山顛，費種家貧。無聊處作，苗髮不生。
比之損,二人異路，東趍西步。千里之行，不相知處。
比之益,純服黃裳，載土以興。德義茂生，天下歸仁。
比之夬,五銑鐵頤，倉庫空虛。賈市無盈，與利為仇。
比之姤,登崑崙，入天門。過糟丘，宿玉泉。問惠觀，見仁君。
比之萃,團團白日，為月所食。損上毀下，鄭昭出走。
比之升,倉盈庾億，宜稼黍稷。年歲有息，國家富有。
比之困,虎狼結謀，相聚為保。伺嚙牛羊，道絕不通，傷我商人。
比之井,木年摧折，常恐不活。老賴福慶，光榮相輔。
比之革,同載共車，中道分去。喪我元夫，獨為孤苦。
比之鼎,飲酒醉酗，跳躍爭鬭。伯傷叔僵，東家治喪。
比之震,出值凶災，逢五赤頭，跳言死格。扶杖伏聽，不敢動搖。
比之艮,狼虎爭強，禮義不行。兼吞其國，齊晉無主。
比之漸,南國少子，方略美好。求我長女，薄賤不與。反得醜惡，後乃大悔。
比之歸妹,一身兩頭，莫適其軀。亂不可治，孰為湯漢。
比之豐,李耳彙鵲，更相恐怯。偃爾以腹，不能距格。
比之旅,松柏棟梁，相輔為強；八哲五教，王室康寧。
比之巽,雀行求食，暮歸孚乳；反其屋室，安寧如故。
比之兌,四尾六頭，為凶作妖；陰不奉陽，上失其明。
比之渙,一衣三闕，結緝不便；歧道異路，日暮不到。
比之節,牙蘖生齒，室當啟戶；幽人利貞，鼓翼起舞。
比之中孚,春鴻飛東，以馬質金；利得十倍，重載歸鄉。
比之小過,歡悅以喜，子孫俱在；守發能忍，不見殃咎。
比之既濟,精神消落，形骸醜惡；齬齚頓挫，枯槁腐蠹。
比之未濟,登高上山，見王自言；申理我冤，得職蒙恩。
小畜之小畜,白鳥衘餌，鳴呼其子；斡枝張翅，來從其母；伯仲叔季，尢賀舉手。
小畜之乾,東遇虎地，牛馬奔驚；道絕不通，南困無功。
小畜之坤,子鉏執麟，《春秋》作元；陰將以終，尼父悲心。
小畜之屯,取火泉源，釣魚山顛；魚不可得，火不可然。
小畜之蒙,機關不便，不能出言；精誠不通，為人所冤。
小畜之需,故室舊廬，稍弊且徐；不如新巢，可治樂居。
小畜之訟,蜲蛇循流，東求大魚；預且舉網，庖人歌謳。
小畜之師,鑿山通道，南至嘉國；周公祝祖，襄適荊楚。
小畜之比,鵲近卻縮，不見頭目；日以困急，不能自復。
小畜之履,五舌啄難，各自有言；異國殊俗，使心迷惑，所求不得。
小畜之泰,天門開闢，牢戶寥廓；桎梏解脫，拘囚縱釋。
小畜之否,堅冰黃鳥，常哀愁悲；數驚鷙鳥，雛為我憂。
小畜之同人,日走月步，趣不同舍；夫妻反目，主君失居。
小畜之大有,金牙鐵齒，西王母子。無有患殃。扶舍陟道，到來不久。
小畜之謙,式微式微，憂禍相半；隔以岩山，室家分散。
小畜之豫,眾神集聚，相與議語；南國虛亂，百姓勞苦；興師征伐，更立賢主。
小畜之隨,虎狼爭食，禮義不行；兼吞其國，齊魯無主。
小畜之蠱,寄生無根，如過浮雲；本立不固，斯須落去，更為枯樹。
小畜之臨,子啼索哺，母行求食；反見空巢，長息訾弋。
小畜之觀,駕駟逐狐，輪掛荊棘；車不結轍，公子無得。
小畜之噬嗑,方啄廣口，仁智聖厚；釋解倒懸，唐國太安。
小畜之賁,駕福乘喜，來至家國；戴慶南行，離我安居。
小畜之剝,孔鯉伯魚，北至高奴；木馬金車，駕遊大都；王母送我，來牝字駒。
小畜之復,三足無頭，不知所之；心狂精傷，莫使為明，不見日光。
小畜之無妄,騋牝龍身，日馭三千，南止蒼梧，與福為婚。道里夷易，安全無忌。
小畜之大畜,辰次降婁，王駕巡時；廣佑施惠，安國無憂。
小畜之頤,望幸不到，文章未就；王子逐走，馬騎啣傷；昳跡不得，曷其有常。
小畜之大過,中原有菽，以待饔食；飲御諸友，所求大得。
小畜之坎,亂茅縮酒，靈巫拜禱；神怒不許，瘁愁憂苦。
小畜之離,李華再實，鴻卵降集；仁哲以興，蔭國受福。
小畜之咸,源出陵足，行於山趾；不為暴害，民得安居。
小畜之恆,客入其門，奔走東西；童女不織，士棄耕畝；暴骨千里，歲寒無年。
小畜之遯,天之所予，福祿常在；以永康寧，不憂危殆。
小畜之大壯,蝗食我稻，驅不可去；實穗無有，但見空藁。
小畜之晉,牛驥同堂，郭氏已亡；國破空虛，君奔走逃。
小畜之明夷,狗無前足，陰謀其北；為身賊害，何以安息。
小畜之家人,兩輪自轉，南上大阪；四馬共轅，無有重難；與禹笑言。鶴鳴竅穴，不離其室。
小畜之睽,芽孽生達，陽昌於外；左手執籥，公言錫爵。
小畜之蹇,秋花冬萼，數被嚴霜；甲兵當庭，萬物不生；雄犬夜鳴，民擾大驚。
小畜之解,霜降閉戶，蟄虫隱處；不見日月，與死為伍。
小畜之損,身載百里，功加四海；為文開基，武立大柱。
小畜之益,禹作神鼎，伯益衘指；斧斤高閣，憧位獨坐；賣庸不售，苦困為禍。
小畜之夬,福祚之家，喜至憂除；如風兼雨，出車入魚。
小畜之姤,蒼龍隱伏，麟鳳遠匿；寇來同處，未得安息。
小畜之升,白鶴𠾑珠，夜食為明；懷安德音，身受光榮。
小畜之萃,旦生夕死，名曰嬰鬼，不可得視。
小畜之困,行役未已，新事復起；姬姜勞苦，不得休息。
小畜之井,憂患解除，喜至慶來；坐立懽忻，與樂為鄰。
小畜之革,晨風之翰，大舉就溫；昧過我邑，羿無所得。
小畜之鼎,下田稷黍，芳華生齒；大雨集降，紛澇滿甕。
小畜之震,君子碌碌，鳥庇茂木。見春百穀，心勞願德。
小畜之艮,折臂踒足，不能進酒；祠祀闊曠，神怒不喜。
小畜之漸,學靈三年，聖且神明；光見善祥，吉喜福慶；鳴鳩飛來，告我無憂。
小畜之歸妹,三婦同夫，志不相思；心懷不平，志常愁悲。
小畜之豐,中田膏黍，以享王母；受福千億，所求大得。
小畜之旅,陽火不災，喜至慶來；降福送喜，鼓琴歌謳。
小畜之兌,陽明不息，君無恩德；伯氏失利，農喪其力。
小畜之巽,燕雀衘茅，以生孚乳；兄弟六人，姣好孝悌；各得其願，和悅相樂。
小畜之渙,鶉尾奔奔，火中成軍；虢叔出奔，下失其君。
小畜之節,兩人相距，止不同舍；夫妻離散，衛侯失居。
小畜之中孚,魃為燔虐，風吹雲卻；欲上不得，反歸其宅。
小畜之小過,關雎淑女，配我君子；少妻在門，君子嘉喜。
小畜之既濟,慈母赤子，饗賜得士；夷狄服除，以安王家。
小畜之未濟,三足孤烏，靈鳴督卸，思過罰惡，自賊其家。
履之履,十烏俱飛，羿得九雌；雖得淂全，且驚不危。
履之乾,東嚮藩垣，相與笑言；子般執鞭，圉人作患。
履之坤,循河樀舟，旁淮東游；漁父舉網，先得大鰌。
履之屯,轅折輪破，馬倚僕臥，後旅先宿，右足跌踒。
履之蒙,兩人相絆，相與悖戾；心不同爭，訟忷忷然。
履之需,北辰紫宮，衣冠立中；含和建德，常受天福。
履之訟,遊居石門，祿身安全；受福西鄰，歸飲玉泉。
履之師,羊腸九縈，相推併前；止須王孫，乃能上天。
履之比,爭訟相倍，和氣不處；陰陽俱否，穀風母子。
履之小畜,郭叔距頤，為棘所拘；龍額重顙。禍不成殃，復歸其鄉。
履之泰,蠆室蜂戶，螫我手足；不得進止，為吾害咎。
履之否,怒非其怨，因拘有遷；貪妬腐鼠，而呼鴞鳶，失反被困。
履之同人,嬰孩求乳，母歸其子；黃麑悅喜，自樂甘餌。
履之大有,鍼鏤勝服，錦繡不成；鷹逐雉兔，爪折不得。
履之謙,雨潦集降，河梁不通；鄒魯閉塞，破費市空。
履之豫,封豕溝瀆，水潦空谷；客止舍宿，泥塗至腹。處無黍稷。
履之隨,三姦相擾，桀跖為交；上下騷離，隔絕天道。
履之蠱,齊景惑疑，為孺子牛；嫡庶不明，賊孽為患。
履之臨,三羊俱亡，走奔南行；會暮失跡，不知所藏。
履之觀,請伯行賈。代山之野，夜歷險阻；不逢危殆，利如澆酒。
履之噬嗑,桑之將落，殞其黃葉；失勢傾側，而無所立。
履之賁,上山求魚，入水捕狸；市非其歸，自令久留。
履之剝,名成德就，項領不試；景公耋老，尼父逝去。
履之復,天之奧隅，堯舜所居；以存保身，為我國家。
履之無妄,雎鳩淑女，賢聖配偶；宜家壽福，吉慶長久。
履之大畜,兩人俱爭，莫能有定；心乖不同，訟言起凶。
履之頤,涉伯徇名，棄禮誅身；不得其道，成子奔燕。
履之大過,踰江求橘，并得大栗；烹羊食肉，飲酒歌笑。
履之坎,山險難升，澗中多石；車馳轊擊，重傷載軸；擔負善躓，跌踒右足。
履之離,元利孔福，神所子畜；般樂無苦，得其歡欲。
履之咸,烏鵲食穀，張口受哺；蒙被恩福，長大成就；柔順利貞，君臣合好。
履之恆,潼滃蔚薈，膚寸來會；津液下降，流潦滂沛。
履之遯,路多枳棘，步刺我足；不利旅客，為心作毒。
履之大壯,虺蝮所聚，難以居處；毒螫痛甚，瘡不可愈。
履之晉,麟鳳相隨，觀察安危；東郭聖人，后稷周公；共和政令，君子攸同；利以居止，長無憂凶。
履之明夷,築亂不時，使民恨憂；立祉為笑，君危臣騷。
履之家人,黃帝所生，伏羲之宅；兵刃不至，利以居止。
履之睽,雀行求食，暮歸屋宿；反其室舍，安寧無故。
履之蹇,太倉積穀，天下饒食；陰陽調和，年歲時熟。
履之解,竿旄旗旌，執幟在郊；雖有寶珠，無路致之。
履之損,履機蹈顛，墜入寒淵；行不能前，足矮不便。
履之益,𠾑命止車，和合兩家；蛾眉皓齒，二國率殭。
履之夬,吉日車攻，田弋獲禽；宣王飲酒，以告嘉功。
履之姤,重伯黃寶，宜以我市；嫁娶有恩，利得過母。
履之萃,延頸望酒，不入我口；深以自喜，利得無有。
履之升,牧為代守，饗食甘賜；得吏士意，戰大破胡，長安國家。
履之困,日出溫谷，臨照萬國；高明淑仁，虞夏配德。
履之井,逐兔索烏，破我弓車；日暮不及，失利後時。
履之革,譌言妄語，傳相詿誤；道左失迹，不知所處。
履之鼎,履虎躡蛇，貶損我威；君子失車，去其國家。
履之震,本根不固，花葉落去；更為孤嫗，不得相親。
履之艮,五軛四軏，優得饒有；陳力就列，騶虞喜悅。
履之漸,黃帝紫雲，聖且神明；光見福祥，告我无殃。
履之歸妹,五利四福，俱佃高邑；黍稷盛茂，多獲藁稻。
履之豐,群虎入邑，求索肉食；大人衛守，君不失國。
履之旅,烏子鵲雛，常與母居；願慕群侶，不離其巢。
履之巽,蹇驢不材，駿驥失時；筋勞力盡，罷於沙丘。
履之兌,玄鬣黑顙，東歸高鄉；朱鳥道引，靈龜載莊；遂抵天門，見我貞君。
履之渙,探巢得雛，鳩鵲來俱，使我音娛。
履之節,安上宜官，一日九遷；升擢超等，牧養常山。君臣獲安。
履之中孚,大頭目明，載受嘉福；三雀飛來，與祿相得。
履之小過,遠視千里，不見黑子；離婁之明，無益于光。
履之既濟,三女為姦，俱遊高園；倍室夜行，與伯笑言。不忍主母，失禮酒冤，皇天誰告？
履之未濟,日辰不和，強弱相振，一雌兩雄，客勝主人。
泰之泰,求玉陳國，留連東域；須我王孫，四月來復；主君有德，蒙恩受福。
泰之乾,伯夷叔齊，貞廉之師；以德防患，憂禍不存。
泰之坤,濟深難渡，濡我衣袴；五子善櫂，脫無他故。
泰之屯,倚立相望，適得道通。驅駕奔馳，比目同床。
泰之蒙,葛藟蒙棘，花不得實；讒佞為政，使恩壅塞。
泰之需,四足無角，君子所服；南征述職，與福相得。
泰之訟,踝踵之傷，左指病癰；失旅後時，利走不來。
泰之師,春城夏國，生長之域；可以服食，保全家國。
泰之比,望驥不來，駒蹇為憂；雨驚我心，風撼我肌。
泰之小畜,久客無床，思歸我鄉；雷雨涌盈，道不得通。
泰之履,舫船備水，旁可燃火；積善有徵，終身無禍。
泰之否,陟岵望母，役事未已；王政無盬，不得相保。
泰之同人,多載重負，捐棄于野；予母誰子，但自勞苦。
泰之大有,生直地乳，上皇大喜；賜我福祉，受命無極。
泰之謙,翕翕䡘䡘，稍墮山顛；滅其令名，長沒不全。
泰之豫,東鄰嫁女，為王妃后；莊公築館，以尊王母；歸于京師，季姜悅喜。
泰之隨,伯虎仲熊，德義淵閎；使布五穀，陰陽順敘。
泰之蠱,敏捷敬疾，如猨升木；彤弓雖調，終不能獲。
泰之臨,舉被覆目，不見日月；衣裘簟床，就長夜室。
泰之觀,忍醜少羞，無面有頭；虛日以弊，消寡耗減。
泰之噬嗑,涸陰沍寒，常冰不溫；令人墮怠，雹大為災。
泰之賁,夏麥麩䵃，霜擊其芒；疾君敗國，使民夭傷。
泰之剝,淵涸龍憂，箕子為奴；午叔隕命，殷破其家。
泰之復,跛踦相隨，日暮牛罷；陵遲後旅，失利亡雌。
泰之無妄,桑之將落，隕其黃葉；失勢傾側，如無所立。
泰之大畜,生長以時，長育根本；陰陽和德，歲樂無憂。
泰之頤,童女無夫，未有匹配；陰陽不和，空坐獨宿。
泰之大過,春令原宥，仁德不合；三聖攸同，周國茂興。
泰之坎,金精耀怒，帶劍過午；兩虎相距，雖驚无咎。
泰之離,危坐至暮，請求不得；膏澤不降，政戾民忒。
泰之咸,老楊日衰，條多枯枝；爵級不進，日下摧隤。
泰之恆,蔡侯適楚，留連江濱；踰時歷月，思其君后。
泰之遯,右撫劍頭，左受鉤帶；凶訟不止，相與爭戾。失利市肆。
泰之大壯,水流趨下，遠至東海；求我所有，買鮪與鯉。
泰之晉,登几上輿，駕駟南遊；合縱散衡，燕秦以強。
泰之明夷,求兔得獐，過其所望；歡以相迎，高位夷傷。
泰之家人,過時不歸，道遠且迷；旅人心悲，使我徘徊。
泰之睽,魂孤無室，衘指含食；盜張民饋，見敵失肉。
泰之蹇,居如轉丸，危不得安；東西不寧，動生憂患。
泰之解,坤厚地德，庶物蕃息；平康正直，以綏大福。
泰之損,挒蔽牡荊，生賢山傍；仇敵背憎，孰肯相迎？
泰之益,鳳凰衘書，賜我玄珪，封為晉侯。
泰之夬,作凶不善，相牽入井；溺陷辜罪，禍至憂有。
泰之姤,悲鳴北行，失其長兄；伯仲不幸，骸骨散亡。
泰之萃,羔衣豹裘，高易我家；君子維好。
泰之升,日中為市，各抱所有；交易資貨，貪珠懷寶。心悅歡喜。
泰之困,振急絕理，常陽不雨；物病焦乾，華實無有。
泰之井,狐貉載剝，徙溫厚蓐；寒棘為疾，有所不足。
泰之革,履踐危難，脫執去患；入福喜門，見誨大君。
泰之鼎,四亂不安，東西為患；退止我足，毋出國城；乃得全完，賴其生福。
泰之震,南國少子，才略美好；求我長女，賤薄不與；反得醜惡，後乃大悔。
泰之艮,妄怒失理，陽孤無輔；物病焦枯，年飢於黍。
泰之漸,倬然遠咎，避患害早；田獲三狐，見民為寶。
泰之歸妹,逐鹿山巔，利去我西；維邪南北，無所不得。
泰之豐,龍蛇所聚，大水來處；滑滑泲泲，使我無賴。
泰之旅,從風吹火，牽騏驥尾；易為功力，因催受福。
泰之巽,澤狗水鳧，難畜少雛；不為家饒，心其函逋。
泰之兌,水壞我里，東流為海；龜鳧讙囂，不覩慈母。
泰之渙,褰衣涉行，水深漬多；賴幸舟子，濟脫無他。
泰之節,龜厭河海，陸行不止；自令枯槁，失其都市；憂悔為咎，亦無及已。
泰之中孚,同本異業，樂仁政德；東鄰慕義，來興我國。
泰之小過,桃李花實，累累日息；長大成熟，甘美可食，為我利福。
泰之既濟,重瞳四乳，聰明順理；無隱不形，微視千里；災害不作，君子集聚。
泰之未濟,實沈參墟，以義討尤；次止結盟，以成霸功。
否之否,秦為虎狼，與晉爭強；併吞其國，號曰始皇。
否之乾,天之奧府，眾利所聚；可以饒有，樂我君子。
否之坤,天之所災，凶不可居；轉徙獲福，留止危憂。
否之屯,名成德就，項領不試；景公耋老，尼父逝去。
否之蒙,特善避患，福祿常存；雖有豺虎，不能危患。
否之需,避患東西，反入禍門；糠糟不屬，憂動我心。
否之訟,珪璧琮璋，執贄見王；百里甯越，應聘齊秦。
否之師,揚水潛鑿，使君潔白；衣素朱表，遊戲皋沃；得君所願，心志娛樂。
否之比,官爵相保，居之無咎；求免不得，怕使恨悔。
否之小畜,載元無褌，臝裎出門；小兒作笑，君為憂患。
否之履,把珠入口，為我利寶；得吾所有，欣然嘉喜。
否之泰,行不如還，直不如屈；進不若退，可以安吉。
否之同人,眾鬼凡聚，還生大怪，九身無頭；魂驚魄去，不可以居。
否之大有,家給人足，頌聲並作；四夷賓服，干戈囊閣。
否之謙,人面鬼口，長舌為斧；斲破瑚璉，殷商絕祀。
否之豫,南山之峻，真人所在；德配唐虞；天命為子；保佑飲享，身受大慶。
否之隨,春桃生花，季女宜家；受福多年，男為邦君。
否之蠱,鴟鴞破斧，沖人危殆；賴其忠德，轉禍為福，傾危復立。
否之臨,猿墮高木，不踒手足；保我金玉，還歸其室。
否之觀,天之奧隅，堯舜所居；可以存身，保我邦家。
否之噬嗑,伯蹇叔盲，足病難行；終日至暮，不離其鄉。
否之賁,日月相望，光明盛昌；三聖茂功，仁德大隆。
否之剝,桃李花實，累累日息；長大成就，甘美可食。
否之復,入和出明，動作有光；運轉休息，動作尤康。
否之無妄,陰冥老極，陽建其德；履離載光，天下昭明；功業不長，蝦蟆代王。
否之大畜,行役未已，新事復起；姬姜勞苦，不得休息。
否之頤,狐鳴苑北，飢無所食；困於空丘，莫與同力。
否之大過,雄聖伏名，人匿麟遠；走鳳飛北，擾亂未息。
否之坎,病貧望幸，使伯行販；開牢擇羊，多得大牂。
否之離,翕翕𨋮𨋮，稍稍崩顛；滅其令名，長沒不存。
否之咸,花薄實槁，衣弊如絡。女功不成，絲布如玉。
否之恆,溫山松柏，常茂不落；鸞鳳所止，得以歡樂。
否之遯,失恃母友，嘉偶出走；玃如失兔，傫如虐狗。
否之大壯,太乙駕騮，從天上求；徵我叔季，封為魯侯。
否之晉,雙鳧俱飛，欲歸稻池；徑涉雚澤，為矢所射，傷我胸臆。
否之明夷,深坑復平，天下安寧；意娛心樂，賴福長生。
否之家人,俱為天民，雲過吾西；風伯雨師，與我無恩。
否之睽,野鳥山鵲，來集六博；三鳥四散，主人勝客。
否之蹇,北陰司寒，堅冰不溫；凌人情怠，大雹為災。
否之解,伊尹致仕，去桀耕野；執順以傳，反和無咎。
否之損,北風牽手，相從笑語；伯歌季舞，讌樂以喜。
否之益,從巢去家，南過白馬；東西受福，與母相得。
否之夬,鳥飛跌跛，兩兩相和；不病四支，但去莫疑。
否之姤,三年生駒，以戌為母；荊夷上侵，姬伯出走。
否之萃,破筐敝筥，棄捐於道；壞落穿敗，不復為寶。
否之升,結紐得解，憂不為禍；食利供家，受福安坐。
否之困,白日陽光，雷車避藏；雲雨不行，各自止鄉。
否之井,杜口結舌，心中怫鬱；凶災生患，無所告冤。
否之革,齎貝贖狸，不聽我辭；繫於虎髯，牽不得來。
否之鼎,持鶴抱子，見蛇何咎；室家俱在，不失其所。
否之震,逐兔山西，利走入門；賴我仁德，獲為我福。
否之艮,興役不休，與民爭時；牛生五趾，行危為憂。
否之漸,春粟夏梨，少鮮希有；斗千石萬，貴不可販。
否之歸妹,悲號北行，失其長兄；伯仲不幸，骸骨散亡。
否之豐,賦斂重數，政為民賊；杼軸空盡，家去其室。
否之旅,履服白縞，殃咎並到，憂不敢笑。
否之兌,免冠進賢，步行出朝；門體不正，賊孽為患。
否之巽,杜口結舌，言為禍母；代伯受患，無所禱冤。
否之渙,娶於姜女，駕迎新婦；少齊在門，夫子悅喜。
否之節,牧羊稻園，聞虎喧嚾；思恐悚息，終無禍患。
否之中孚,老妾据機，緯絕不知；女功不成，冬寒無衣。
否之小過,乘龍吐光，使陰復明，燎獵載聖，六師以昌。
否之既濟,東鄰嫁女，為王妃后；莊公築館，以尊主母；歸於京師，季姜悅喜。
否之未濟,灌鴶東從，道頓跌跱；日食不退，病為身禍。
同人之同人,密橐山巔，銷鋒鑄刃；示不復用，天下大勸。
同人之乾,一臂六手，不便於口；莫肯與用，利棄我走。
同人之坤,獐鹿逐牧，飽歸其居。安寧無悔。
同人之屯,鴻魚逆流，至人潛渚；蓬蒿代柱，大屋顛倒。
同人之蒙,三羖五牂，相隨俱行；迷入空澤，經涉六駮，為所傷賊。
同人之需,黃帝出遊，駕龍乘馬；東上太山，南過齊魯。邦國咸喜。
同人之訟,履危不安，心欲東西；步走逐鹿，空無所得。
同人之師,望尚阿衡，太宰周公；藩屏湯武，立為侯王。
同人之比,白龍黑虎，起伏俱怒，戰於阪兆；蚩尤走敗，死於魯首。
同人之小畜,載石上山，步跌不前；嚬眉之憂，不得所歡。
同人之履,周德既成，杼軸不傾；申酉趺暮，耋老衰去，箴石不祐。
同人之泰,乘雲帶雨，與飛鳥俱；動舉千里，見我慈母。
同人之否,齎貝贖狸，不聽我辭；繫我虎鬚，牽不得來。
同人之大有,三翼飛來，是我逢時；俱行先至，多得大利。
同人之謙,兩足四翼，飛入家國；寧我伯子，與母相得。
同人之豫,按民呼池，玉盃文案；魚如白雲，一國獲願。
同人之隨,季姬踟躕，望我城隅；終日至暮，不見齊侯。君上無憂。
同人之蠱,龍渴求飲，黑雲影從；河伯奉觴，跪進酒漿。流潦滂滂。
同人之臨,出門逢患，與福為怨；更相擊刺，傷我手端。
同人之觀,播天舞地，神明所守，安樂無咎。
同人之噬嗑,兩金相擊，勇氣鈞敵；終日大戰，不破不缺。
同人之賁,車雖駕，兩紖絕；馬奔出，雙輪脫；行不至，道遇害。
同人之剝,文山紫芝，雍梁朱草；長生和氣，王以為寶；公尸侑食，福祿來處。
同人之復,把珠入口，為我畜寶；得吾所有，欣然嘉喜。
同人之無妄,負牛上山，力劣行難；烈風雨雪，遮遏我前；中道復還，憂者得歡。
同人之大畜,陶朱白珪，善賈息資；三致千金，德施上人。
同人之頤,子鉏執麟，《春秋》作元；陰聖將終，尼父悲心。
同人之大過,春日載陽，福履齊長；四時不忒，與樂為昌。
同人之坎,孔德如玉，出於幽谷；飛上喬木，鼓其羽翼，大光照國。
同人之離,甌脫康居，慕仁入朝；湛露之歡，三爵畢恩；復歸窮廬，以安其居。
同人之咸,秋冬夜行，照覽星辰；道理利通，終身何患？
同人之恆,鳴鵠抱子，見虵何咎？室家俱在，不失其所。
同人之遯,安和泰山，福祿屢臻；雖有豺虎，不能危身。
同人之大壯,老目瞢眠，不知東西；君失理命，以直為傴。王珍其寶。
同人之晉,植璧秉珪，請命于河；周公剋敏，沖人瘳愈。
同人之明夷,大王執政，歲熟民富；國家豐有，主者有喜。
同人之家人,爭訟相背，和氣不處；陰陽俱否，穀風無子。
同人之睽,齊魯爭言，戰於龍門；搆怨結禍，三世不安。
同人之蹇,鹿得美草，鳴呼其友；九族和穆，不離邦域。
同人之解,百里南行，雖徵復明；去虞適秦，為穆國卿。
同人之損,梅李冬實，國多寇賊；亂擾並作，王不能制。
同人之益,府藏之富，王以賑貸；捕魚河海，苟罔多得，巨蛇大輶。戰於國郊，君遂走逃。
同人之夬,杜飛門啟，患憂大解；去老乘馬，不為身禍。
同人之姤,宜昌娶婦，東家歌舞，長樂歡喜。
同人之萃,正陽之央，甲氏以亡；禍及留吁，湮滅為墟。
同人之升,鳥過稻廬，甘樂𪍿鰌；雖驅不去，田畯懷憂。
同人之困,跛踦俱行，日暮車傷，失旅乏糧。
同人之井,龍門水穴，流行不害；民安其土，君臣相保。
同人之革,山陵四塞，遏我徑路；欲前不得，復還故處。
同人之鼎,兩虎爭鬭，血流漂杵；城郭空墟，蒿藜塞道。
同人之艮,龍生無常，或托空葉；憑乘風雲，為堯立功。
同人之震,依叔墻隅，志下心勞；楚亭晨食，韓子低頭。
同人之漸,魁行搖尾，逐雲吹水；汙泥為陸，下田為稷。
同人之歸妹,跛踦相隨，日暮牛罷；陵遲後旅，失利亡雌。
同人之豐,三人俱行，北求大牂；長孟病足，請季負囊；柳下之寶，不失驪黃。
同人之旅,鳳凰在左，麒麟在右；仁聖相遇，伊呂集聚；傷害不至，時無殃咎，福為我母。
同人之巽,乘筏渡海，雖深不殆；曾孫皇祖，累累具在。
同人之兌,比目四翼，來安吾國；齎福上堂，與我同床。
同人之渙,娶於姜呂，駕迎新婦；少齊在門，夫子悅喜。
同人之節,螟䖝為賊，害我稼穡；盡禾單麥，秋無所得。
同人之中孚,衣裳顛倒，為王來呼；成就東周，邦國大休。
同人之小過,王孫季子，相與為友；明允篤誠，升擢慶舉。
同人之既濟,踊泉滑滑，流行不絕；汙為江海，敗毀邑里，家無所處。聞虎不懼，向我笑喜。
同人之未濟,桑戶竊脂，啄粟不宜；亂政無常，使心孔明。
大有之大有,白虎張牙，征伐東來；朱雀前驅，讚道說辭；敵人請服，衘璧前趨。
大有之乾,南山大行，困於空桑；老沙為石，牛馬無糧。
大有之坤,蟠枝失岐，與母別離，絕不相知。
大有之屯,譐譐所言，莫知我恆；懽樂堅固，可以長安。
大有之蒙,李梅零墜，心思憒憒；懷憂少愧，亂我魂氣。
大有之需,火雖熾，在吾後；寇雖多，在吾右；身安吉，不危殆。
大有之訟,虎臥山隅，鹿過後朐。弓矢設張，猬為功曹，伏不敢起；逐至平野，得我美草。
大有之師,三火起明，兩滅其光；高位疾巔，驕恣誅傷。
大有之比,匹君楚馬，遇讒無辜，久旅離憂。
大有之小畜,一室百子，同公異母；以義防患，禍災不起。
大有之履,商人行旅，資所無有；貪貝利珠，留連王市；還旋內顧，公子何咎？
大有之泰,禹將為君，北入崑崙；稍進揚光，登入溫湯，代舜為治，功德昭明。
大有之否,乾行天德，覆幬無極；嘔呼烹熟，使各自得。
大有之同人,南國盛茂，黍稷醴酒；可以享老，樂以嘉友。
大有之謙,方船備水，旁河然火；終身無禍。
大有之豫,雷行相逐，無有休息；戰於平陸，為夷所覆。
大有之隨,躑躅踟躕，拊心搔頭；五晝四夜，賭我齊侯。
大有之蠱,大口宣唇，神使伸言；黃龍景星，出應侯門，與福上天，天下安昌。
大有之臨,陰衰老極，陽建其德；離陽載光，天下昭明。
大有之觀,三塗五岳，陽城太室；神明所伏，獨無兵革。
大有之噬嗑,年豐歲熟，政仁民樂；利以居止，旅人獲福。
大有之賁,楚烏逢天，不時久放；離居無群，意昧精喪。作此哀詩，以告孔憂。
大有之剝,出門大步，與凶惡忤；罵公詈母，為我憂恥。
大有之復,火至井谷，陽芒生角；犯歷天戶，闚觀太微；登上玉床，家易六公。
大有之無妄,牧羊逢狼，雖憂不傷；畏怖既息，終無禍殃。
大有之大畜,繭栗犧牲，敬奉貴神；享者飲食，受福多孫；望季不來，孔聖厄陳。
大有之頤,大蓋治床，南歸羖羊；長伯為我，多得牛馬。利於徙居。
大有之大過,枯樹無枝，與子分離。飢寒莫養；獨立哀悲。
大有之坎,天地九重，堯舜履中；正冠垂裳，宇宙平康。
大有之離,鳧鷖遊涇，君子以寧；履德不愆，福祿來成。
大有之咸,臝襢逐狐，為人觀笑；牝雞司晨，主作亂根。
大有之恆,典冊法書，藏在蘭臺；雖遭亂潰，獨不遇災。
大有之遯,三癡俱狂，欲之平鄉；迷惑失道，不知昏明。
大有之大壯,癭瘤瘍疥，為身瘡害；疾病癃痢，常不屬逮。
大有之晉,三豕俱走，鬭於虎口；白豕不勝，死於坂下。
大有之明夷,賴先之光，受德之佑；雖遭顛沛，獨不凶咎。
大有之家人,上義崇德，以建大福；明哲且聰，周武立功。
大有之睽,四亂不安，東西為患，身止無功。不出國城，乃得全完，賴其生福。
大有之蹇,金牙鐵齒，西王母子；無有患殆，減害道利。
大有之解,賀喜從福，曰利蕃息，歡樂有得。
大有之損,昊天白日，照臨我國；萬民康寧，咸賴嘉福。
大有之益,左眇右盲，視闇不明；下民多孽，君失其常。
大有之夬,吾家黍梁，積委道傍；有囊服箱，運到我鄉，藏於嘉倉。
大有之姤,殊類異路，心不相慕；牝猭無猳，鰥無室家。
大有之萃,雀行求食，出門見鷂；顛蹶上下，幾無所處。
大有之升,野有積庚，穡人駕取。不逢虎狼，暮歸其宇。
大有之困,膚敏之德，發憤忘食；虎豹禽說，為王求福。
大有之井,光祀春成，陳項雞鳴；陽明失道，不能自守。
大有之革,左抱金玉，右得熊足；常盈不亡，獲心所欲。
大有之鼎,履泥汙足，名困身辱；兩仇相得，身為痛瘧。
大有之震,安居重遷，不去其亶；未來相聞，樂得常產。
大有之艮,天災所遊，凶不可居；轉徙獲福，留止危憂。
大有之漸,昧昧墨墨，不知白黑；景雲亂擾，光明隱伏；犬戎來攻，幽主失國。
大有之歸妹,鳧雁啞啞，以水為宅；雌雄相和，心志娛樂。得其所欲。
大有之豐,長生無極，子孫千億；柏柱載器，堅固不傾。
大有之旅,麒麟鳳凰，善政得祥；陰陽和調，國無災殃。
大有之巽,天之奧隅，堯舜所居；可以存身，保我室家。
大有之兌,配合相迎，利之四鄰；昏以為期，與福笑喜。
大有之渙,砥德礪材，果當成周；拜受大命，封為齊侯。
大有之節,與福俱坐，畜水備火；思患豫防，終無殃禍。
大有之中孚,晨昏潛處，候明昭昭；卒連白日，為世榮主。
大有之小過,視曰再光，與天相望；長牛懽悅，以福為多。
大有之既濟,大頭明目，載受嘉福；三雀飛來，與祿相單。
大有之未濟,楩生荊山，命載輸班；袍衣剝脫，夏熱冬寒；立餓枯槁，眾人莫憐。
謙之謙,王喬無病，苟頭不痛。亡破失履，乏我送從。
謙之乾,喋囁處曜，昧冥相待；多言少實，終無成事。
謙之坤,北辰紫宮，衣冠立中；含和建德，常受大福。鈆刀攻玉，堅不可得。
謙之屯,東璧餘光，數暗不明；主母嫉妬，亂我事業。
謙之蒙,下背其上，盜明相讓；嬰子兩頭，陳破其虛。
謙之需,鳳生會稽，稍巨能飛；翱翔往來，為眾鳥雄。
謙之訟,鑿井求玉，非卞氏寶；名困身辱，勞無所得。
謙之師,邦桀載役，道至東萊；百僚具舉，君王嘉喜。
謙之比,安息康居，異國同廬。非吾邦域，使伯憂惑。
謙之小畜,江河淮海，天之都市；商人受福，國家富有。
謙之履,同本異葉，樂仁上德；東鄰慕義，來興吾國。
謙之泰,白鶴衘珠，夜食為明；懷我德音，身受光榮。
謙之否,踐履危難，脫厄去患；入福喜門，見吾邦君。
謙之同人,宮商既和，聲音相隨；驪駒在門，主君以歡。
謙之大有,天地配享，六位光明；陰陽順序，以成厥功。
謙之豫,江河淮海，天之奧府；眾利所聚，可以饒有。樂我君子。
謙之隨,雙鳥俱飛，欲歸稻池；經涉雚澤，為矢所射。傷我胸臆。
謙之蠱,留仲叔季，日暮寢寐；羸臥失限，虐我具囊。衘卻道傍。
謙之臨,受終文祖，承衰復起；以義自閉，雖苦無咎。
謙之觀,据斗運樞，順天無憂，與天並居。
謙之噬嗑,周師伐紂，戰於牧野；甲子平旦，天下悅喜。
謙之賁,十雌百雛，常與母俱；抱雞搏虎，誰敢害諸？
謙之剝,桀跖並處，人民愁苦；擁兵荷糧，戰於齊魯。
謙之復,南山昊天，刺政閔身；疾悲無辜，背憎為仇。
謙之無妄,百川朝海，流行不止；道雖遼遠，無不到者。
謙之大畜,目不可合，憂來搖足；悚惕為懼，去我邦域。
謙之頤,鳥升鵠舉，照臨東海；龍降庭堅，為陶叔後；封於英六，履祿綏厚。
謙之大過,北方多棗，橘柚所聚；荷囊載黍，盈我筐筥。
謙之坎,懸狟素餐，食非其任；失望遠民，實勞我心。
謙之離,羔羊皮革，君子朝服；輔政扶德，以合萬國。
謙之咸,齊魯爭言，戰於龍門；搆怨致禍，三歲不安。
謙之恆,久陰霖雨，塗行泥潦；商人休止，市無所有。
謙之遯,桃雀竊脂，巢於小枝；搖動不安，為風所吹；寒心慄慄，常憂殆危。
謙之大壯,防患備災，凶惡不來；雖困無憂，未獲安休。
謙之晉,引順絕糧，與母異門；不見所懽，孰與共言？
謙之明夷,鰌鰕去海，藏於枯里；街巷褊隘，不得自在；南北極遠，渴餒成疾。
謙之家人,恭寬信敏，功加四海；辟去不祥，喜來從母。
謙之睽,歲飢無年，虐政害民；乾谿驪山，秦楚結怨。
謙之蹇,右目無瞳，偏視寡明；十步之外，不知何公？
謙之解,蜩螗歡喜，草木嘉茂；百菓蕃熾，日益多有。
謙之損,常德自如，安坐無尤；莘入貴鄉，到老安榮。
謙之益,狡兔趯趯，良犬逐咋；雄雉受害，為鷹所獲。
謙之夬,春桃生花，季女宜家；受福多年，男為封君。
謙之姤,山石朽弊，稍崩墜落；上下離心，君受其祟。
謙之萃,水壞我里，東流為海；龜鳧讙囂，不睹我家。
謙之升,七竅龍身，造易八元；法天則地，順時施恩。富貴長存。
謙之困,四夷慕德，來興我國；文君陟降，同受福德。
謙之井,華首山頭，仙道所遊；利以居止，長無咎憂。
謙之革,鸇鳩徒巢，西至平州；遭逢雷雹，闢我葦蘆。室家飢寒，思吾故初。
謙之鼎,狗無前足，陰謀叛背；為身害賊。
謙之震,陽孤亢極，多所恨惑；車傾蓋亡，身常驚惶。乃得其願，雌雄相從。
謙之艮,空槽注豬，豚彘不到；張弓祝雞，雄父飛去。
謙之漸,長夜短日，陰為陽賊；萬物空枯，藏於北陸。
謙之歸妹,爪牙之士，怨毒祈父。轉憂與己，傷不及母。
謙之豐,拜跪請兔，不德臭腐；挽眉衘指，低頭北去。
謙之旅,有莘季女，為夏妃后；貴夫壽子，母字四海。
謙之巽,季姜踟躕，待孟城隅；終日至暮，不見齊侯。
謙之兌,邯鄲反言，父兄生患；涉叔援俎，一死不還。
謙之渙,逐鹿山巔，利去我西；維邪南北，利無不得。
謙之節,穿鼻繫株，為虎所拘；王母祝榴，禍不成災，突然自來。
謙之中孚,虎豹熊羆，遊戲山谷。君子仁賢，皆得所欲。
謙之小過,梅李冬實，國多賊盜；擾亂並作，王不能制。
謙之既濟,望幸不到，文章未就。王子逐兔，犬踦不得。
謙之未濟,千柱百梁，終不傾僵；仁智輔聖，周宗寧康。
豫之豫,冰將泮散，鳴雁噰噰；丁男長女，可以會同。生育聖人。
豫之乾,龍馬上山，絕無水泉；喉燋唇乾，口不能言。
豫之坤,蔡侯朝楚，留連江濱；踰時歷月，思其后君。
豫之屯,文厄羑里，湯拘夏臺；仁聖不害，數困何憂。免於縲索，為世雄侯。
豫之蒙,典冊法書，藏在蘭臺；雖遭亂潰，獨不遇災。
豫之需,氈裘羶國，文禮不飭；跨馬控弦，伐我都邑。
豫之訟,星隕如雨，弓弱無輔，強陽制陰，不得安土。
豫之師,蝗囓我稻，驅不可去；實穗無有，但見空藁。
豫之比,虎飢欲食，為蝟而伏。禹導龍門，辟咎除患，元醜以安。
豫之小畜,蝙蝠夜藏，不敢晝行。酒為酸漿，魴臭鮑羹。
豫之履,精華墮落，形體醜惡；齟齬挫頓，枯槁腐蠹。
豫之泰,兩足不獲，難以遠行；疾步不能，後旅失時。
豫之否,令妻壽母，宜家無咎；君子之歡，得以長久。
豫之同人,蚕飢作室，昏多亂纏；緒不可得。
豫之大有,子鉏執麟，《春秋》作元；陰聖將終，尼父悲心。
豫之謙,螟虫為賊，害我稼穡；禾殫麥盡，秋無所得。
豫之隨,憂在腹內，山崩為疾；禍起蕭墻，竟制其國。
豫之蠱,茹芝餌黃，飲食玉瑛；與神流通，長無憂凶。
豫之臨,一夫兩心，枝刺不深；所為無功，求事不成。
豫之觀,十里望烟，散渙四方；形容滅亡，終不見君。
豫之噬嗑,張弓廓弩，經涉山道；雖有伏虎，誰敢害諸？
豫之賁,泉閉澤竭，王母飢渴；君子困窮，乃徐有說。
豫之剝,野鳶山鵲，奕棊六博；三梟四散，主人勝客。
豫之復,羊驚馬走，上下揮擾；鼓音不絕，頃公奔敗。
豫之無妄,黃帝神明，八子聖聰；俱受大福，天下康平。
豫之大畜,住車醊酒，疾風暴起；泛亂福器，飛揚位草。明神降祿，道無害寇。
豫之頤,滕虵乘龍，宋鄭飢凶；民食草蓬。
豫之大過,揚水潛鑿，使石潔白。裏素表朱，遨遊皋澤。得君所願。心志娛樂。
豫之坎,西過虎廬，驚其前樞。雖憂無尤。
豫之離,衣成無袖，不知所穿。客指東西，未得便安。
豫之咸,晨風文翰，隨時就溫；雄雌相和，不憂危殆。
豫之恆,心多恨悔，出言為怪；梟鳴于北，聲醜可惡。請謁不得。
豫之遯,離女去夫，閔思苦憂；齊子無良，使我心愁。
豫之大壯,過時不歸，雌雄苦悲；徘徊外國，與叔分離。
豫之晉,鵲巢柳樹，鳩集其處；任力薄德，天命不佑。
豫之明夷,鶴盜我珠，逃於東都；懷怒追求，郭氏之墟。不見蹤跡，使伯心憂。
豫之家人,夫婦相背，和氣弗處；陰陽俱否，莊姜無子。
豫之睽,月走日步，逃不同舍；夫妻反目，主君失位。
豫之蹇,雒陽嫁女，善逐人走；三寡失夫，婦妬無子。
豫之解,周德既成，杼軸不傾；太宰東西，夏國康寧。
豫之損,日中為市，交易資寶。各利所有，心悅以喜。
豫之益,童妾獨宿，長女未室；利無所得。
豫之夬,忠言輔成，王政不傾；公劉兆基，文武綏之。
豫之姤,牛驥同堂，郭氏以亡；國破為虛，主君奔逃。
豫之萃,中原有菽，以待雉食。飲御諸友，所求大得。
豫之升,多虛少實，語不可覆；尊虛無酒，飛言如雨。
豫之困,青蠅集蕃，君子信讒；害賢傷忠，患生婦人。
豫之井,履株覆輿，馬驚傷車，步為我憂。
豫之革,商風召寇。呼我北盜。間諜內應，與我爭鬭。殫已寶藏，主人不勝。
豫之鼎,逸豫好遊，不安其家；惑於少姬，久迷不來。
豫之震,吾有驊騮，畜之以時。東家翁孺，來請我車；價極可與，後無賤悔。
豫之艮,阨窮上通，與堯相逢。登升大麓，國無凶人。
豫之漸,眾兔俱走，熊羆在後；踦不能進，失信寡處。
豫之歸妹,旁行不遠，三思復返。心多畏惡，中日止舍。
豫之豐,倉唐奉使，中山以孝；文侯悅喜，擊子徵召。
豫之旅,入天門，守地戶；居安樂，不勞苦。一說：文山蹲鴟，肥腯多脂；王孫獲願，載福巍巍。
豫之巽,登階上堂，見吾父兄；左酒右漿，與福相迎。
豫之兌,秋虵向穴，不失其節，夫人姜氏，自齊復入。
豫之渙,忍醜少羞，無面有頭，滅耗寡虛，日以削銷。
豫之節,景星照堂，麟鳳遊翔；仁施大行，頌聲以興。
豫之中孚,竿旄旌旗，執幟在郊；雖有寶珠，無路致之。
豫之小過,李華再實，鴻卵降集；仁德以興，陰國受福。
豫之既濟,白馬赤烏，戰於東都；天輔有德，敗悔為憂。
豫之未濟,採薪得麟，大命隕顛。豪雄爭名，天下四分。
隨之隨,鳥鳴東西，迎其群侶；不得自專，空返獨還。
隨之乾,鼻目易處，不知香臭；君迷於事，失其寵位。
隨之坤,唐虞相輔，鳥獸喜舞；安樂無事，國家富有。
隨之屯,左輔右弼，金玉滿櫃；常盈不亡，富如敖倉。
隨之蒙,蒼龍單獨，與石相觸，摧折兩角。
隨之需,釣目厭部，善逐人走；來嫁無夫，不安其廬。
隨之訟,逐虎驅狼，避者不祥。凶惡北行，與喜相逢。
隨之師,齎貝贖狸，不聽我辭。繫於虎鬚，牽不得來。
隨之比,同載共輿，中道別去；喪我元夫，獨與孤居。
隨之小畜,奮翅鼓翼，將之嘉國；愆期失時，反得所欲。
隨之履,目傾心惑，夏姬在側；申公顛倒，巫臣亂國。
隨之泰,搏鳩彈鵲，逐兔山北；九盡日暮，失獲無得。
隨之否,鹿求其子，虎廬之里；唐伯季耳，貪不我許。
隨之同人,敗魚鮑室，臭不可息；上山履塗，歸傷我足。
隨之大有,華燈百枝，消衰暗微；精光訖盡，奄有灰靡。
隨之謙,顏叔子夏，遨遊仁宇；溫良受福，不失其所。
隨之豫,梁柱堅固，子孫蕃盛；福喜盈積，終無禍悔。
隨之蠱,邊鄙不聳，民狎其野；穡人成功，年歲大有。
隨之臨,虵牛鳴呴，呼求水潦。雲雨大會，流成河海。
隨之觀,志合意同，姬姜相從；嘉耦在門，夫子悅喜。
隨之噬嗑,白馬駮騮，更生不休；富有商人，利得如丘。
隨之賁,大姒夏禹，經啟九道；各有攸家，民得安所。
隨之剝,甲戊己庚，隨時轉行；不失其心，得且安寧。
隨之復,穆違百里，使孟厲武；將帥襲戰，敗於殽口。
隨之無妄,茅茹本居，與類相扶；顧慕群旅，不離其巢。
隨之大畜,伯仲叔季，日暮寢寐；坐臥失明，喪其貝囊。
隨之頤,亡羊捕牢，張氏失牛；騂駟奔走，鵠盜我魚。
隨之大過,雀目燕顙，畏昏無光；思我狡童，不見子充。
隨之坎,入暗出明，動作有光；運轉休息，常樂允康。
隨之離,不勝私情，以利自嬰；北室出孤，毀其良家。
隨之咸,稱幸上靈，媚悅於神；受福重重，子孫蕃功。
隨之恆,齊姜叔子，天文在位；實沉參墟，封為康侯。
隨之遯,遨遊無患，出入安全；長受其懽，君子萬年。
隨之大壯,被服文德，升入大麓；四門雍肅，登受大福。
隨之晉,負金懷玉，南歸嘉國；蜂蠆不螫，利入我室。
隨之明夷,日在阜顛，鄉昧為昏；小人成群，君子傷倫。
隨之家人,水父海母，先來鳴呴；澤皋之土，從高而處。
隨之睽,東鄰少女，為王長婦；柔順利貞，宜夫壽子。
隨之蹇,戴缾望天，不見星辰；願小失大，福逃於外。
隨之解,王喬不病，狗頭不痛；三尸失履，乏我逆從。
隨之損,使燕築室，身無庇宿；家不容車，微我衣服。
隨之益,威權分離，烏夜徘徊；爭蔽月光，大人誅傷。
隨之夬,辯變白黑，巧言亂國；大人失福，君子迷惑。
隨之姤,依踞甲鎧，敝筐受貝。大人不顧，少婦不取，棄捐於道。
隨之萃,燕雀衘茆，以生孚乳。兄弟六人，妓好悌孝。得心歡欣，和悅相樂。
隨之升,登几上輿，駕駟南遊；合從散衡，燕秦以僵。
隨之困,黷黷許許，仇偶相得；冰入炭室，消亡不息。
隨之井,鴟鴞破斧，邦人危殆；賴其忠德，轉禍為福。傾亡復立。
隨之革,載金販狗，利棄我走；藏匿淵渠，悔折為咎。
隨之鼎,泉坑復平，宇室安寧；憂患解除，賴福長生。
隨之震,驪姬讒嬉，與二孽謀。譖啄恭子，賊害忠孝。駕出嘉門，商伯有喜。
隨之艮,刺羊不當，血少無羹；女執空筐，不得採桑。
隨之漸,牧羊稻園，聞虎喧嚾；畏懼悚息，終無禍患。
隨之歸妹,明德隱伏，麟鳳遠匿；周室傾側，不知所息。
隨之豐,鄰不我顧，而求玉女；身多禿癩，誰肯媚者！
隨之旅,初雖無輿，後得戰車；賴幸逢福，不罹兵革。
隨之巽,水壞我里，東流為海；龜鳧讙囂，不睹王母。
隨之兌,兩心不同，或欲西東；明論終始，莫適所從。
隨之渙,天帝懸車，廢禮不朝；禳福不制，失其寵家。
隨之節,交川合浦，遠濕難處；水土不同，思吾皇祖。
隨之中孚,勾踐之危，棲於會稽；太宰機言，越國復存。
隨之小過,慈烏鳴鳩，執一無尤；寢門內治，君子悅喜。
隨之既濟,當年早寡，獨立孤居；雞鳴犬吠，無敢問諸。我生不遇，獨離寒苦。
隨之未濟,江河變服，淫湎無側；高位顛崩，寵祿反覆。
蠱之蠱,魴生江淮，一轉為百；周流天下，無有難惡。
蠱之乾,首澤與目，載受福慶；我有好爵，與汝相迎。
蠱之坤,䡘䡘轠轠，歲莫偏蔽，寵名捐棄，君衰在位。
蠱之屯,折若蔽日，蘭屏王目。司馬無良，平子沒傷。
蠱之蒙,家在海隅，撓繞深流；王孫單行，無妄以趍。
蠱之需,執義秉德，不危不殆。延頸盤桓，安其室檀。屯耗未得，終無大恤。
蠱之訟,長舌亂家，大斧破車；陽陰不得，姬姜衰憂。
蠱之師,二人異路，東趍西步；千里之外，不相知處。
蠱之比,視暗不見，雲蔽日光；不見子都，鄭人心傷。
蠱之小畜,初憂後喜，與福為市；八佾列陳，飲御嘉友。
蠱之履,童妾獨宿，長女未室；利無所得。
蠱之泰,玄黃四塞，陰雌伏謀；呼我墻屋，為巫所識。
蠱之否,中復摧頹，常恐衰微；老復賴慶，五羖為相。
蠱之同人,伯氏殺羊，行悖天時；亳社夷燒，朝歌丘墟。
蠱之大有,日短夜長，祿命分張；早離父兄，免見憂傷。
蠱之謙,采唐沫鄉，期于桑中；失期不會，憂思約帶。
蠱之豫,昧視無光，夜不見明；冥抵空床，季葉逃亡。
蠱之隨,舉趾振翼，南至嘉國；見我伯姊，與惠相得。
蠱之臨,則天順時，周流其墟；與樂並居，元有咎憂。
蠱之觀,蠆室蜂戶，螫我手足；不可進取，為吾害咎。
蠱之噬嗑,公孫駕驪，載遊東齊；延陵悅產，遺季紵衣。
蠱之賁,轉作驪山，大失人心；劉季發怒，禽滅子嬰。
蠱之剝,羊腸九縈，相推稍前；止須王孫，乃能上天。
蠱之復,螮蝀充側，佞人傾惑；女謁橫行，正道壅塞。
蠱之無妄,福祿不遂，家多怪祟；麋鹿悲啼，思其大雄。
蠱之大畜,雲雷因積，大雨重疊；久不見日，使心悒悒。
蠱之頤,三河俱合，水怒踊躍；壞我王室，民困無食。
蠱之大過,旦雨夜行，早遍辟城；更相覆傾，終無所成。
蠱之坎,褒后生虵，垂老盲微；側跌哀公，酉滅黃離。
蠱之離,鴻雁南飛，隨時休息；轉逐天和，千歲不衰。
蠱之咸,後時失利，不得所欲；莫亨偕結，自逐自逐。
蠱之恆,心多恨悔，出言為怪；梟鳴室北，醜聲可惡。請謁不得。
蠱之遯,四馬過隙，時難再得；尼父孔聖，繫而不食。
蠱之大壯,陰變為陽，女化為男；治道得通，君臣相承。
蠱之晉,崑崙源口，流行不止；龍門砥柱，民不安處。母歸孩子，黃麑悅喜。
蠱之明夷,葛纍蒙棘，華不得實；讒佞亂政，使恩壅塞。
蠱之家人,公無長驅，大王駿馬；非其當所，傷折為害。
蠱之睽,大倉充盈，庶民蕃盛，年歲熟榮。
蠱之蹇,執蕡炤犧，為風所吹；火滅無光，不見玄黃。
蠱之解,鳥反故巢，歸其室家。心平意正，與叔相和。登高殞墜，失其寵貴。
蠱之損,弩弛弓藏，良犬不行；內無怨女，征夫在堂。
蠱之益,特犧孔博，日新其德；文公燎獵，姜氏受福。
蠱之夬,季秋孟冬，寒露霜降；大陰在庭，品物不生。雞犬夜鳴，家擾數驚。
蠱之姤,心多恨悔，出門見怪；有虵三足，醜聲可惡。嫫母為媒，請求不得。
蠱之萃,虎豹爭強，道閉不通；小人讙訟，貪夫受空。
蠱之升,雞方啄粟，為狐所逐；走不得食，惶懼惕息。
蠱之困,陳媯敬仲，兆興齊姜；乃適營丘，八世大昌。
蠱之井,昊天白日，照臨我國；萬民康寧，咸賴嘉福。
蠱之革,雲夢大藪，嘉有所在；虞人共職，驪駒樂喜。
蠱之鼎,獐鹿雞兔，群聚東國；俱往逐追；九齚十得。主君有喜。
蠱之震,德惠孔明，雖衰復章，保其室堂。
蠱之艮,天之所壞，不可強支；眾口嘈嘈，雖貴必危。
蠱之漸,天之奧隅，堯舜所居；可以全身，保我邦家。
蠱之歸妹,下泉苞稂，十年無王。荀伯遇時，憂念周京。
蠱之豐,江河海隅，眾利聚居；可以遨遊，卒歲無憂。
蠱之旅,南山黃竹，三身六目。出入制命，東皇宣政。主尊君安，鄭國無患。
蠱之巽,重驛置之，來除我憂；與喜俱居，同其福休。
蠱之兌,南山高崗，麟鳳室堂；含和履中，國無災殃。
蠱之渙,紫芝朱草，與仙為侶；公尸侑食，福祿來下。
蠱之節,宮成室就，進樂相舞；英俊在堂，福祿光明。
蠱之中孚,商人子孫，資無所有；貪狼逐狐，留連都市。還轅內鄉，嘉喜何咎。
蠱之小過,執贄入朝，獻其狐裘；元戎爕安，沙漠以懽。
蠱之既濟,湧泉汩汩，南流不絕；壞敗邑里，家無所處。
蠱之未濟,固陰沍寒，常冰不溫；凌人情怠，大雹為災。
臨之臨,弱水之上，有西王母；生不知老，與天相保。行者危怠，利居善喜。
臨之乾,黃獹生馬，白戌為母。晉師在郊，虞公出走。
臨之坤,倉唐奉使，中山以孝；文侯悅喜，擊子徵召。
臨之屯,機關不便，不能出言；精誠不通，為人所冤。
臨之蒙,白茅醴酒，靈巫拜禱；神嗜飲食，使君壽考。
臨之需,重瞳四乳，耳聰目明；普為仁表，聖作元輔。
臨之訟,水長無船，破城壞堤；大夫從役，困于泥塗。一朝喪殞，不見少妻。
臨之師,二人俱行，各遺其囊。鴻鵠失珠，無以為明。
臨之比,隨時轉行，不失其常。咸樂厥類，身無咎殃。
臨之小畜,蔡女蕩舟，為國患憂；褒后在側，屏蔽王目。搔擾六國。
臨之履,駕龍騎虎，周遍天下；為人所使，西見王母。不憂不殆。
臨之泰,員怨之吳，畫策闔閭；鞭平服荊，除大咎殃。威震敵國，還受上卿。
臨之否,唐邑之墟，晉人之居。虞叔受福，寔沈是國，世載其樂。
臨之同人,管鮑相知，至德不離；三言相桓，齊國以安。
臨之大有,三十無室，長女獨宿；心勞未得，憂在胸臆。
臨之謙,散渙水長，風吹我鄉。火滅無光，墮敗桓公。
臨之豫,飛蜎蠕動，各有配偶；小大相保，咸得其所。
臨之隨,安樂几筵，未出王門。
臨之蠱,火生月窟，上下恩塞；觝亂我國。
臨之觀,長生無極，子孫千億；柏柱載青，堅固不傾。
臨之噬嗑,欽敬昊天，曆象星辰；宣授民時，陰陽和調。
臨之賁,三河俱合，水怒踴躍；壞我王屋，民困於食。
臨之剝,壽如松喬，與日月俱；常安康樂，不見禍憂。
臨之復,天之所予，福祿常在。不憂危殆。
臨之無妄,受讖六符，招搖空虛；雖跌無憂，保我全財。
臨之大畜,齎金買車，失道後時；勞罷為會，我心則休。
臨之頤,華首山頭，仙道所遊；利以居止，長無憂咎。
臨之大過,采唐沫鄉，要期桑中；失信不會，憂思約帶。
臨之坎,八面九口，長舌為斧；斲破瑚璉，殷商絕後。
臨之離,臨溪蟠枝，雖恐不危，樂以笑歌。
臨之咸,泱泱沸溢，水泉為害，使我無賴。
臨之恆,蝗螟為賊，傷害稼穡；愁飢於年，農夫鮮食。
臨之遯,八百諸侯，不期同時；慕西文德，興我宗族。家門雍雍。
臨之大壯,長男少女，相向笑語；來歡致福，和悅樂喜。
臨之晉,平國不君，夏氏作亂；烏號竊發，靈公殞命。
臨之明夷,春多膏澤，夏潤優渥；稼穡熟成，畝獲百斛。
臨之家人,客宿臥寒，席蓐不安；行危為害，留止得歡。
臨之睽,乘桴於海，雖懼不殆；母載其子，終焉何咎？
臨之蹇,手拙不便，不能伐檀；車無軸轅，行者苦難。
臨之解,唐虞相輔，鳥獸喜舞；民安無事，國家富有。
臨之損,秋蛇向穴，不失其節；夫人姜氏，自齊復入。
臨之益,病篤難醫，和不能治；命終斯訖，下即蒿廬。
臨之夬,青蛉如雲，城邑閑門；國君衛守，民困於患。
臨之姤,牙孽生齒，室堂啟戶；幽人利貞，鼓翼起舞。
臨之萃,鳧游江海，沒行千里；以為死亡，復見空桑。長生樂鄉。
臨之升,黃帝出遊，駕龍乘馬。東上太山，南遊齊魯；邦國咸喜。
臨之困,履危不止，與鬼相視；驚恐失氣，如騎虎尾。
臨之井,秋南春北，不失消息；涉和履中，時無隱慝。
臨之革,龍門砥柱，通利水道；百川順流，民安其居。
臨之鼎,千歲廟堂，棟橈傾僵；天厭周德，失其寵光。
臨之震,折若蔽目，不見稚叔；三足孤烏，遠離室家。
臨之艮,望叔山北，陵隔我目；不見所得，使我憂惑。
臨之漸,匏瓠之恩，一畝千室。萬國都邑，北門有福。
臨之歸妹,域域牧牧，憂禍相半；隔以巖山，室家分散。
臨之豐,騏驎騄耳，遊食萍草；逍遙石門。循山上下，不失其所。
臨之旅,天所祚昌，文以為良；篤生武王，姬受其福。
臨之巽,羊腸九縈，相推稍前；止須王孫，乃能上天。
臨之兌,貧鬼守門，日破我盆；孤牝不駒，雞不成雛。
臨之渙,飽食從容，出門上堂；不失其常，家無凶殃。
臨之節,陰淫不止，白馬為洶，皋澤之子，就高而處。
臨之中孚,執戈俱立，以備暴急；千人守門，因以益卑。終安何畏？
臨之小過,夾河為婚，水長無船；遙心失望，不見歡君。
臨之既濟,陰陽變化，各得其宜；上下順通，奏為膚功。
臨之未濟,任劣德薄，失其臣妾；田不見禽，犬無所齚。
觀之觀,歷山之下，虞舜所處，躬耕致孝，名聞四海。為堯所薦，纘位天子。
觀之乾,蜎飛蠕動，各有所配；歡悅相逢，咸得其處。
觀之坤,繼祀宗邑，追明成康；光照萬國，享世久長。疾病不醫，下即蒿廬。
觀之屯,秋冬探巢，不得鵲雛；衘指北去，媿我少姬。
觀之蒙,童妾獨宿，長女未室；利無所得。
觀之需,鴻波逆流，主人潛去，蒿蓬代柱，大屋顛仆。
觀之訟,日闇不明，讒夫在堂；左辟疾瘁，君失其光。
觀之師,王孫季子，相與孝友。明允篤誠，昇擢薦舉；為國幹輔。
觀之比,麟趾龍身，日取三千；南上蒼梧，與福為昏。道里夷易，安全無患。
觀之小畜,三子成駒，破其堅車；輪載空輿，後時失期。
觀之履,逐禍除患，道德神仙；遏惡萬里，常歡以安。
觀之泰,黃池之盟，吳晉爭強；勾踐為患，夷國不安。
觀之否,青牛白咽，呼我俱田；歷山之下，可以多耕。歲露時節，人民安寧。
觀之同人,有頭無目，不見菽粟；消耗為疾，三年不復。
觀之大有,山沒丘浮，陸為水魚；燕雀無巢，民無室廬。
觀之謙,高崗鳳凰，朝陽梧桐；噰噰喈喈，菶菶萋萋。陳辭不多，以告孔嘉。
觀之豫,鰥寡獨宿，憂動胸臆；莫與宿食。
觀之隨,馬躓破車，惡婦破家；青蠅汙白，共子離居。
觀之蠱,長女三嫁，進退不羞；逐狐作妖，行者離憂。
觀之臨,人無定法，緩除才出。地雄走歸，陽不制陰；男失其家。
觀之噬嗑,茹芝餌黃，飲食玉英；與神流通，長無憂凶。
觀之賁,東行無門，西出華山；道塞畏難，遊子為患。
觀之剝,壽如松喬，與日月俱；常安康樂，不罹禍憂。
觀之復,探鷇得螽，所願不喜；道宜小人，君子咎蹇。
觀之無妄,蝸螺生子，深目黑醜；雖飾相就，眾人莫取。
觀之大畜,喜怒不時，雪霜為災；稼穡無功，后稷飢憂。
觀之頤,烏升鵲舉，照流東海。厖降庭堅，為陶叔後；封圻蓼六，履祿綏厚。
觀之大過,黃離白日，照我四國，元首昭明，民賴其福。
觀之坎,黍稷醇醲，敬奉山宗。神嗜飲食，甘雨嘉降；獨蒙福力，時災不至。
觀之離,福過我里，入門笑喜；與吾利市。
觀之咸,晝臥里門，悚惕不安；目不得閡，鬼搔我足。
觀之恆,春草榮華，長女宜夫；受福多年，世有封祿。
觀之遯,雍門內崩，賊賢傷人；暴亂狂悖，簡公失位。
觀之大壯,心志無良，昌披妄行；觸抵墻壁，不見戶房。
觀之晉,膠車木馬，不利遠賈；出門為患，安止得全。
觀之明夷,家在海隅，橈短流深；企立望宋，無木以趨。
觀之家人,冬葉枯槁，當風於道；蒙被塵埃，左右勞苦。
觀之睽,過時不行，妄逐王公；老女失度，不安其居。
觀之蹇,履泥污足，名困身辱；兩仇相當，身為疾病。
觀之解,精華墮落，形體醜惡；齬齟挫頓，枯槁腐蠹。
觀之損,長生無極，子孫千億；柏柱載青，堅固不傾。
觀之益,去辛就蓼，毒愈酷毒；避穽入坑，憂患日生。
觀之夬,行堯欽德，養賢致福；眾英積聚，國無寇賊。
觀之姤,狗逐兔走，俱入谷口；與虎逢晤，迫不得去。
觀之萃,望尚阿衡，太宰周公，藩屏湯武，立為侯王。
觀之升,清人高子，久屯野外；逍遙不歸，思我慈母。
觀之困,三虫作蠱，削跡無與；勝母盜泉，君不安處。
觀之井,驢作龍身，進所無前；三日五夜，得其所欽。
觀之革,黃裏綠衣，君服不宜；淫湎毀常，失其寵光。
觀之鼎,天所顧祐，禍災不至。安吉不懼。
觀之震,盤紆九迴，行道留難；止須子丘，乃睹所歡。
觀之艮,暴虐失國，為下所逐；北奔陰月，王居旄頭。
觀之漸,衘騂從龍，至于華東；與離相逢，送致于邦。
觀之歸妹,銅人鐵距，雨露勞苦；終日卒歲，無有休息。
觀之豐,大人失宜，盈滿復虧；長冬之木，盛者滅衰。
觀之旅,梅李冬實，國多盜賊；亂擾並作，王不能制。
觀之巽,澤枯無魚，山童無株；長女嫉妬，使身空虛。
觀之兌,天門東虛，既盡為災；膉𦝢黯蒼，秦伯受殃。
觀之渙,褰衣涉河，水深漬衣；賴幸舟子，濟脫無他。
觀之節,推車上山，高仰重難；終日至暮，惟見阜顛。
觀之中孚,鼎易其耳，熱不可舉；大路壅塞，旅人心苦。
觀之小過,四亂不安，東西為患；退身止足，無出邦域。乃得完全，賴其生福。
觀之既濟,班馬還師，以息勞罷；役夫嘉喜，入戶見妻。
觀之未濟,積德不怠，遇主逢時；載喜渭陽，身受榮光。
噬嗑之噬嗑,麒麟鳳凰，善政德祥；陰陽和調，國無災殃。
噬嗑之乾,北風相牽，提笑語言；伯歌叔舞，讌樂以喜。
噬嗑之坤,甲戊己庚，隨時運行。不失常節，達性任情；各樂其類。
噬嗑之屯,破亡之虛，神祇哀憂；進往無光，留止有慶。
噬嗑之蒙,注斯膏澤，扞衛百毒；防以江南，虺不能螫。
噬嗑之需,日月相望，光輝盛昌；三聖茂功，仁德大隆。
噬嗑之訟,大蛇巨魚，戰於國郊；上下隔塞，衛侯廬曹。
噬嗑之師,龍入天關，經歷九山。登高上下，道里險難；日晏不食，絕無甘酸。
噬嗑之比,沙漠北塞，絕無水泉；君子征凶，役夫苦艱。
噬嗑之小畜,關折門啟，衿帶解墮；福與善坐，憂不為禍。
噬嗑之履,狼虎所嘷，患害必遭；不利有為，宜以遁逃。
噬嗑之泰,金精耀怒，帶劍過午。兩虎相距，弓弩滿野；雖憂無苦。
噬嗑之否,朽根枯樹，葉落花去；卒逢火焱，相隨偃仆。
噬嗑之同人,入和出明，動作有光；轉運休息，常樂永康。
噬嗑之大有,國多忌諱，大人恆畏；結口無患，可以長存。
噬嗑之謙,天地淳厚，六合光明；陰陽順序，以成厥功。
噬嗑之豫,臝裎逐狐，為人觀笑。牝雞雄晨，主作亂妖。
噬嗑之隨,陰升陽伏，桀失其室；相餧不食。
噬嗑之蠱,蜎飛蠢動，各有配偶；小大相保，咸得其所。
噬嗑之臨,鬼守我廬，欲呼伯去；曾孫壽考，司命不許。與生相保。
噬嗑之觀,禍走患伏，喜為我福；凶惡消亡，災害不作。
噬嗑之賁,智不別揚，張狂妄行；蹈淵仆顛，傷殺伯身。
噬嗑之剝,凶憂災殃，日益章明；禍不可休，三郤夷傷。
噬嗑之復,長尾蜲蛇，畫地為河；深不可涉，阻絕以無。惆然憤息。
噬嗑之無妄,愛我嬰女，牽引不與；冀幸高貴，反得賤下。
噬嗑之大畜,鳧游江海，甘樂其餌；既不近人，雖驚不駭。
噬嗑之頤,明滅光息，不能復食；精魄既喪，以夜為室。
噬嗑之大過,奇適無偶，習靖獨處；所願不從，心思勞苦。
噬嗑之坎,葛藟蒙棘，華不得實；讒佞亂政，使忠壅塞。
噬嗑之離,鵲笑鳩舞，來遺我酒；大喜在後，授吾龜紐。龍喜張口，起拜福祉。
噬嗑之咸,搖尾逐災，雲沉孽除；洿泥生粱，下為田主。
噬嗑之恆,白鶴𠾑珠，夜食為明；膏潤優渥，國歲年豐。
噬嗑之遯,內執柔德，止訟以默；宗邑賴德，禍災不作。
噬嗑之大壯,犬吠驚駭，公拔戈起；玄冥厭火，消散瓦解。
噬嗑之晉,公悅嫗喜，孫子俱在；榮譽日登，福祿來處。
噬嗑之明夷,鳥鳴捕鷇，長欲飛去；循枝上下，適與風遇。顛隕樹根，命不可救。
噬嗑之家人,析薪熾酒，使媒求婦；和合齊宋，姜子悅喜。
噬嗑之睽,鄰不可顧，而求玉女；身多疾癩，誰當媚者。
噬嗑之蹇,遠視無明，不知青黃；黈纊塞耳，使君闇聾。
噬嗑之解,剋身己整，逢禹巡狩；賜我玄珪，蒙受福祉。
噬嗑之損,遠望千里，不見黑子；離婁之明，無益於光。
噬嗑之益,斧斤所砟，瘡痏不息；鍼石不施，下即空室。
噬嗑之夬,齊侯少子，才略美好；求我長女，賤薄不與。反得醜陋，後乃大悔。
噬嗑之姤,失儷後旅，天門地戶；不知所在，安止無咎。
噬嗑之萃,烏孫氏女，深目黑醜；嗜欲不同，過時無偶。
噬嗑之升,叔駕純騮，南至東萊；求索駒馬，道悅中止。
噬嗑之困,二女寶珠，誤鄭大夫；君父無禮，自為作笑。
噬嗑之井,陽城太室，神明所息；仁智之居，獨無兵革。
噬嗑之革,大蛇為殃，使道不通；歲露尠少，年穀敗傷。
噬嗑之鼎,三足孤烏，靈明為御；司過罰惡，自殘其家。毀敗為憂。
噬嗑之震,車雖駕，兩靷絕；馬欲步，雙輪脫。行不至，道遇害。
噬嗑之艮,鬱怏不明，為陰所傷；眾霧集聚，共奪日光。
噬嗑之漸,鸋鴂鴟鴞，治成禦災；周公勤勞，綏德安家。
噬嗑之歸妹,名成德就，項領不試；景公耄老，尼父逝去。
噬嗑之豐,一夫兩心，岐刺不深；所為無功，求事不成。
噬嗑之旅,羿張烏號，彀射天狼；趙國雄勇，敗於滎陽。
噬嗑之巽,東家殺牛，污臭腥臊；神背西顧，命絕衰周。
噬嗑之兌,火起吾後，喜炙我鹿；蒼龍𠾑水，泉噀柱屋。雖憂無咎。
噬嗑之渙,桃雀竊脂，巢於小枝；搖動不安，為風所吹。寒心慄慄，常憂不殆。
噬嗑之節,徙足去域，飛入東國；有所畏避，深藏隱匿。
噬嗑之中孚,瓊英朱草，仁政得道；鳧鷖在渚，福祿來下。
噬嗑之小過,陳蔡之危，從者飢罷；明德上通，憂不為凶。
噬嗑之既濟,春桃生花，季女宜家；受福多年，男為封君。
噬嗑之未濟,徑邪賊田，政惡傷民；夫婦呪詛，太上覆顛。
賁之賁,政不暴虐，鳳凰來舍；四時順節，民安其居。
賁之乾,八口九頭，長舌破家；帝辛沉湎，商滅其墟。
賁之坤,鬼守我門，呼伯入山；去其室家，舍其兆墓。
賁之屯,日出阜東，山蔽其明；章甫薦屨，箕子𦍕狂。
賁之蒙,戴盆望天，不見星辰；顧小失大，福逃墻外。
賁之需,兩輪並轉，南上大阪；四馬共轅，無有重難。與語笑言。
賁之訟,羊驚狼虎，悚耳群聚；行旅稽難，留連愁苦。
賁之師,楩生荊山，命制輸班。袍衣剝脫，夏熱冬寒。立餓枯槁，眾人莫怜。
賁之比,鳥飛無翼，兔走折足。不常其德，自為羞辱。
賁之小畜,條風制氣，萬物生出。明庶長養，花葉茂榮。
賁之履,坤厚地德，庶物蕃息；平康正直，以綏大福。
賁之泰,昴畢附耳，將軍求怒。徑路隔塞，燕雀驚駭。
賁之否,東風啟戶，黔啄翻舞；各樂其類，咸得生處。
賁之同人,兩足四翼，飛入家國；寧我伯姊，與母相得。
賁之大有,歲暮花落，陽入陰室；萬物伏匿，藏不可得。
賁之謙,釋然遠咎，避患害早；田獲三狐，以貝為寶。
賁之豫,鵲延卻縮，不見頭目；日以困急，不能自復。
賁之隨,秋隼冬翔，數被嚴霜；雞犬夜鳴，家擾不寧。
賁之蠱,班馬還師，以息勞罷。役夫嘉喜，入戶見妻。
賁之臨,老楊日衰，條多枯枝。爵級不進，逐下摧隤。
賁之觀,順風吹火，牽騎驥尾。易為功力，因懼受福。
賁之噬嗑,六人俱行，各遺其囊。黃鶴失珠，無以為明。
賁之剝,依叔墻隅，志下勞苦。楚相辰食，韓子低頭。
賁之復,三牛生狗，以戌為母。荊夷上侵，姬伯出走。
賁之無妄,鶴盜我珠，逃於東都。鵠怒追求，郭氏之墟。不見蹤跡，反為患災。
賁之大畜,升輿中退，舉事不遂。哺麋毀齒，失其道理。
賁之頤,鴻鵠高飛，鳴求其雌。雌來在戶，雄哺嘻嘻。甚獨勞苦，炰鱉膾鯉。
賁之大過,褰衣涉河，水深漬衣。幸賴舟子，濟脫無他。
賁之坎,虎齧龍指，太山之崖。天命不佑，不見其雌。
賁之離,明不處暗，智不履危。終日卒歲，樂以笑歌。
賁之咸,三足俱行，傾危善僵。六指不使，慁累弟兄。樹柱閡車，失其正當。
賁之恆,舍車而徒，亡其駮牛。雖喪白頭，酒以療憂。
賁之遯,析薪熾酒，使媒求婦。和合齊宋，姜子悅喜。
賁之大壯,夜視無明，不利賈商。子反笑歡，與市為仇。
賁之晉,徒行離車，不冒泥塗。利以休居。
賁之明夷,作室山根，人以為安。一昔崩顛，破我壺飱。
賁之家人,山東山西，各自言安。雖相登望，意未同堂。
賁之睽,君子在朝，凶言去消。驚駭逐狼，不見英雄。
賁之蹇,𨏈𨏈墳墳，火燒山根。不潤我鄰，獨不蒙恩。
賁之解,南山之蹊，真人所在。德配唐虞，天命為子。保佑歆享，身受大慶。
賁之損,龍虵所聚，大水來處。泱泱濡濡，濙濙礚礚。使我無賴。
賁之益,旃裘苫蓋，慕德獻服。邊鄙不聳，以安王國。
賁之夬,光體春成，陳倉雞鳴。陽明失道，不能自守。消亡為咎。
賁之姤,下泉苞稂，十年無王。荀伯遇時，憂念周京。
賁之萃,仁德不暴，五精就舍。四牧允釐，民安其居。
賁之升,隨和重寶，眾多貪有。相如睨柱，趙王危殆。
賁之困,鳳生五雛，長於南郭。君子康寧，悅樂身榮。
賁之井,二人為侶，俱歸北海。入門上堂，拜謁王母。勞賜我酒，女功悅喜。
賁之革,逐憂去殃，洿泥生粱，下田為王。
賁之鼎,東門之壇，茹藘在坂。禮義不行，與我心反。
賁之震,鳧遇稻廬，甘樂趨鰌。雖驅不去。
賁之艮,清人高子，久屯外野。逍遙不歸，思我君母。公子奉請，王孫嘉許。
賁之漸,讒人所言，語不成全。虎狼之患，不為我殘。
賁之歸妹,張羅捕鳩，鳥麗其災。雌雄俱得，為罔所賊。
賁之豐,安仁尚德，東鄰慕義，來安吾國。
賁之旅,猾醜如誠，前後相違。言如鱉咳，語不可知。
賁之巽,懷璧越鄉，不可遠行。蔡侯兩裘，久苦流離。
賁之兌,伯氏歸國，多所恨惑。車傾蓋亡，身常驚惶。乃得其願，雌雄相從。
賁之渙,火石相得，乾無潤澤。利少囊縮，秪益促迫。
賁之節,君知聖哲，鳴呼其友。鎮德之徒，可以禮仕。
賁之中孚,騎豚逐羊，不見所望。經涉虎廬，亡羝失羊。
賁之小過,玄黃瘣隤，行者勞罷。役夫憔悴，處子畏哀。
賁之既濟,右手掩目，不見長叔。失其所得，悔吝相仍。
賁之未濟,免冠進賢，步出朝門。儀體不正，賊孽為患。
剝之剝,行觸大忌，與司命牾。執囚束縛，拘制於吏。幽人有喜。
剝之乾,穿胸狗邦，僵離旁舂。天地易紀，日月更始。
剝之坤,從風縱火，荻芝俱死。三害集房，十子中傷。
剝之屯,北山有棗，橘柚於聚。荷囊載香，盈我筐筥。
剝之蒙,齎貝贖狸，不聽我辭。繫於虎鬚，牽不得來。
剝之需,上下惟邪，戾其元夫。歡心隔塞，君子離居。
剝之訟,二人輦車，徙去其家。井沸釜鳴，不可安居。
剝之師,蹇驢不才，俊驥失時。罷於沙丘，筋力勞盡。
剝之比,明傷之初，為穆出交，以讒復歸。名曰豎牛，剝亂叔孫，餧於空丘。
剝之小畜,天火大起，飛鳥驚駭。作事不時，自為身咎。
剝之履,土與山連，共保歲寒。終無災患，萬世長安。
剝之泰,日出阜東，山蔽其明。章甫薦屨，箕子佯狂。
剝之否,龍馬上山，絕無水泉。喉燋唇乾，口不能言。
剝之同人,雄處弱水，雌在海濱。別將持食，悲哀於心。
剝之大有,庭燎夜明，追嗣日光。陽軟不制，陰雄坐戾。
剝之謙,三婦同夫，忽不相思。志恆悲愁，顏色不怡。
剝之豫,鶴盜我珠，逃於東都。鵠怒追求，郭氏之墟。不見武跡，反為患災。
剝之隨,獮猴冠帶，盜載非位。眾犬共吠，麇走蹶足。
剝之蠱,黍稷禾稻，垂畝方好。中旱不雨，傷風病熇。
剝之臨,雄聖伏名，人匿麟遠。走鳳飛北，亂禍未息。
剝之觀,王母多福，天祿所伏。居之寵光，君子有福。
剝之噬嗑,班馬還師，以息勞疲。役夫忻喜，入戶見妻。
剝之賁,蹇裳涉河，流深漬衣。賴幸舟子，濟脫無他。
剝之復,被服文德，升入大麓。四門雍肅，登受大福。
剝之無妄,東鄰嫁女，為王妃后。莊公築館，以尊王母。歸于京師，季姜悅喜。
剝之大畜,百足俱行，相輔為強。三聖翼事，王室寵光。
剝之頤,危坐至暮，請求不得。膏澤不降，政戾民忒。
剝之大過,百川朝海，流行不止。路雖遼遠，無不到者。
剝之坎,乘騮駕驪，東至于齊。遭遇仁友，送我以資，厚得利歸。
剝之離,禮壞樂崩，成子傲慢。欲求致理，力疲心爛。陰陽不調，成子驕傲，為簡生殃。
剝之咸,三人輦車，乘入虎家。王母貪叨，盜我犁牛。
剝之恆,羊頭兔足，少肉不飽。漏囊敗粟，利無所得。
剝之遯,新田宜粟，上農得穀。君子惟好，以紆百福。
剝之大壯,夷羿所射，發輒有獲。雙鳧俱得，利以伐國。
剝之晉,鳧舞鼓翼，嘉樂堯德。虞夏美功，要荒賓服。
剝之明夷,登丘上山，對酒道觀。終年卒歲，優福無患。
剝之家人,歲暮花落，陽入陰室。萬物伏匿，藏不可得。
剝之睽,螟䖝為賊，害我禾穀。簞瓶空虛，飢無所食。
剝之蹇,陽虎脅主，使得不通。火離為殃，年穀病傷。
剝之解,四馬共轅，東上泰山。騂驤同力，無有重難。與君笑言。
剝之損,牧羊稻園，聞虎喧嚾。懼畏悚息，終無禍患。
剝之益,揚花不時，冬實生危，憂多橫賊。生不能服，崑崙之玉，所求必得。
剝之夬,高阜所在，陰氣不臨。洪水不處，為家利寶。
剝之姤,釋然遠咎，辟患害早。田獲三狐，以貝為寶。君子所在，安寧不殆。
剝之萃,兩目不明，日奪無光。脛足跛曳，不可以行，頓於丘旁。亡妾莫逐，嵬然獨宿。
剝之升,鴻飛循陸，公出不復。伯氏客宿。
剝之困,桑芳將落，隕其黃葉。失勢傾側，如無所得。
剝之井,載船渡海，雖深難咎。孫子俱在，不失其所。
剝之革,鵠求魚食，道遇射弋。繒加我頸，繳縛羽翼。欲飛不能，為羿所得。
剝之鼎,泥面亂頭，忍恥少羞。日以削消，凶其自搯。
剝之震,佩玉纍蕊，無以繫之。孤悲獨處，愁哀相憂。
剝之艮,巨虵大鰌，戰於國郊。上下隔塞，逐君走逃。
剝之漸,已動死連。商子揚沙，石流狐狢。擾軍鼓振，吏士恐落。
剝之歸妹,二人俱行，別離特食。一身五心，亂無所得。
剝之豐,三聖相輔，鳥獸喜舞。安樂富有，三人偕偶。
剝之旅,三奇六耦，相隨俱市。王孫善賈，先得利寶。居止不安，洪水為咎。
剝之巽,三人俱行，二人言北。伯仲欲南，少叔不得。中路分爭，道鬭相賊。
剝之兌,播天舞，光地乳。神所守，樂無咎。言不信誤。
剝之渙,坐爭立訟，紛紛匆匆。卒成禍亂，災及家公。
剝之節,虵行蜿蜒，不能上阪。履節安居，可以無憂。
剝之中孚,郤大墻壞，蠹眾木折。狼虎為政，天降罪伐。
剝之小過,陽不違德，高山多澤。顏子逐兔，未有所得。
剝之既濟,心多畏惡，時愁自懼。雖有小咎，終無大悔。
剝之未濟,眾神集聚，相與議語。南國虐亂，百姓愁苦。興師征伐，更立賢主。
復之復,周師伐紂，剋於牧野。甲子平旦，天下悅喜。
復之乾,任重負力，東征不伏。陷泥履塗，雄師敗覆。
復之坤,義不勝情，以欲自營。覬利危寵，折角摧頸。
復之屯,懸狟素飡，食非其任。失輿剝廬，休坐徙居，室家何憂。
復之蒙,鷂鴟娶婦，深目窈身。折腰不媚，與伯相背。
復之需,東風解凍，河川流通。西門子產，升擢有功。
復之訟,三足俱行，傾危善僵。六指不便，恩累弟兄。樹柱關中，失其正當。
復之師,京庾積倉，黍稷以興。已極行疾，至以饜飽。
復之比,南山之跡，真人所遊。德配唐虞，天命為子。保佑歆享，身受大慶。
復之小畜,車馳人趍，卷甲相仇。齊魯寇戰，敗於犬丘。
復之履,十五許室，柔順有德。霜降既嫁，文以為合。先王日至，不利出域。
復之泰,任力劣薄，遠托邦國。轉車不彊，為癰所傷。
復之否,千歲舊室，將有困急。荷糧負囊，出門直北。
復之同人,惡災殆盈，日益彰明。禍不可救，三郤夷傷。
復之大有,冠危戴患，身驚不安。與福馳逐，凶來入門。
復之謙,虎狼並處，不可以仕。忠謀轉政，禍必及己。退隱深山，身乃不殆。
復之豫,卵與石鬭，麋碎無處。挈瓶之使，不為憂懼。
復之隨,五心六意，岐道多怪。非君本志，生我恨悔。
復之蠱,雨雪載塗，東行破車。旅人無家，利益咨嗟。
復之臨,尚刑懷義，月出平地。國亂天常，咎徵滅亡。
復之觀,東行破車，步入危家。衡門穿射，無以為主。賣袍續食，糟糠不飽。
復之噬嗑,逐禽出門，并失玉丸。往來井上，破甑缺盆。
復之賁,孟春醴酒，使君壽考。南山多福，宜行賈市。稻梁雌雉，所至利喜。
復之剝,持刃操肉，對酒不食。夫亡從軍，少子入獄，抱膝獨宿。
復之無妄,踦牛傷暑，不能成畝。草萊不墾，年歲無有。
復之大畜,南邦大國，鬼魅滿室。讙聲相逐，為我行賊。
復之頤,噂噂所言，莫如我恆。歡樂堅固，可以長安。
復之大過,堯舜禹湯，四聖敦仁。允施德音，民安無窮。旅人相望，未同朝卿。
復之坎,桎梏拘獲，身入牢獄。髡刑受法，終不得釋。耳閉道塞，求事不得。
復之離,桀跖並處，民困愁苦。行旅遲遲，留連齊魯。
復之咸,求雞獲雛，買鱉失魚。出入鈞敵，利得無饒。齊姜宋子，婚姻孔嘉。
復之恆,雨師駕駟，風伯吹雲。秦楚爭強，施不得行。
復之遯,仲冬無秋，鳥鵲飢憂。困於米食，數驚鸇鵰。
復之大壯,三羝上山，俱至陰安。遂到南陽，見其芝香。兩崖相望，未同枕床。
復之晉,飛至日南，還歸遼東。雌雄相從，和鳴雍雍。解我迥春。
復之明夷,堯飲舜舞，禹拜上酒。禮樂所豐，可以安處。保我淑女。
復之家人,太乙置酒，樂正起舞。萬福攸同，可以安處，綏我齯齒。
復之睽,白馬騧騮，生乳不休。富我商人，得利饒優。
復之蹇,宛馬疾步，盲師坐御。目不見路，中止不到。
復之解,春桃萌生，萬物華榮。邦君所居，國樂無憂。
復之損,把珠入口，蓄為玉寶。得吾所有，欣然嘉喜。
復之益,襦燒袴燔，臝剝飢寒，病瘧凍孿。
復之夬,水沫沉浮，沮濕不居，為心疾憂。
復之姤,行如桀紂，雖禱不祥。命衰絕周，文王乏祀。
復之萃,蜱蜉戴盆，不能上山。腳推跛蹶，頓傷其顏。
復之升,長子入獄，婦饋母哭。霜降愈甚，鄉晦伏法。
復之困,求犬得兔，請新遇故。雖不當路，踰吾舊舍。
復之井,鳥鳴葭端，一呼三顛。搖動東西，危而不安。靈祝禱祉，疾病無患。
復之革,天厭禹德，命興湯國。祓社釁鼓，以除民疾。
復之鼎,陰霧作匿，不見白日。邪徑迷道，使君亂惑。
復之震,猿墮高木，不踒手足。握珠懷玉，還歸我室。
復之艮,三驪負衡，南取芝香。秋蘭芬馥，盛滿匣匱。利我少姜。
復之漸,春生夏乳，羽毛成就，舉不失宜，君臣相好。盜走奔北，終無有晦。
復之歸妹,東行破車，遠反室家。天命訖終，無所禱凶。
復之豐,九雁列陳，雌獨不群。為罾所牽，死於庖人。
復之旅,二人輦車，徙去其家。井沸釜鳴，不可以居。
復之巽,閉塞復通，與善相逢。甘棠之人，解我憂凶。
復之兌,賦歛重數，政為民賊。杼軸空虛，去其家室。
復之渙,怒非其怨，貪垢腐鼠。而呼鵲鴟，自分失餌。致被殃患。
復之節,簪跌帶長，幽思窮苦。瘠貌小瘦，以病疾降。
復之中孚,三人俱行，各別採桑。蘊其筐莒，留我嘉旅。得歸無咎，四月來處。
復之小過,逐鳩南飛，與喜相隨。并獲鹿子，多得利歸。雖憂不危。
復之既濟,驅羊南行，與禍相逢。狼驚吾馬，虎盜我子。悲恨自咎。
復之未濟,東鄰西國，福喜同樂。出得隋珠，留獲和玉。俱利有喜。
無妄之無妄,夏臺羑里，湯文厄處。皋陶聽理，岐人悅喜。西望華夏，東歸無咎。
無妄之乾,儋耳穿胸，僵離旁舂。天地易紀，日月更始。蝮螫我手，痛為吾毒。
無妄之坤,慈母之恩，長大無孫。消息襁褓，害不入門。
無妄之屯,偽言妄語，傳相詿誤。道左失跡，不知鄉處。
無妄之蒙,鬱怏不明，陰積無光。日在北陸，萬物彫藏。
無妄之需,王母多福，天祿所伏。居之寵光，君子有昌。
無妄之訟,不耕而獲，家食不給。中女無良，長子徒足。踈齒善市，商人有息。
無妄之師,火起上門，不為我殘。跳脫東西，獨得生完。不利出鄰，病疾憂患。
無妄之比,持刀操肉，對酒不食。夫亡從軍，長子入獄。抱膝獨宿。
無妄之小畜,鰌鰕去海，遊於枯里。街巷迫狹，不得自在。南北四極，渴餒成疾。
無妄之履,啞啞笑喜，與歡飲酒。長樂行觴，千秋起舞。拜受大福。
無妄之泰,登高上山，賓于四門。吾士得懽，福為我根。
無妄之否,天厭周德，命我南國。以禮靜民，兵革休息。
無妄之同人,壅遏隄防，水不得行。火光盛陽，陰蜺伏匿。走歸其鄉。
無妄之大有,海河都市，國之奧府。商人受福，少子玉食。
無妄之謙,東行避兵，南去不祥。西逐凶惡，北迎福生。與喜相逢。
無妄之豫,東家中女，嫫母㝡醜。三十無室，媒伯勞苦。
無妄之隨,破亡之國，天所不福。難以止息。
無妄之蠱,驂駕蹇驢，日暮失時。居者無憂，保我樂娛。
無妄之臨,蝃蝀充側，佞幸傾惑。女謁橫行，正道壅塞。
無妄之觀,三羖五牂，相隨俱行。迷入空澤，循谷直北。經涉六駮，為所傷賊。
無妄之噬嗑,戴喜抱子，與利為友。天之所命，不憂危殆。荀伯勞苦，未來王母。
無妄之賁,織縷未就，勝折無後。女工多能，亂我政事。
無妄之剝,行露之訟，貞女不行。君子無食，使道壅塞。
無妄之復,羿張烏號，彀射天狼。鐘鼓不鳴，將軍振旅。趙國雄勇。鬭死滎陽。
無妄之大畜,延頸望酒，不入我口。商人勞苦，利得無有。夏臺羑里，雖危復喜。
無妄之頤,冠帶南遊，與喜相期。邀於嘉國，拜為逢時。
無妄之大過,東西觸垣，不利出門。魚藏深水，無以樂賓。爵級摧頹，光威減衰。
無妄之坎,兩母十子，轉息無已。五乳百雛，騂駮驪駒。
無妄之離,重黎祖後，司馬太史。陸氏之災，雕害悲苦。
無妄之咸,內執柔德，止訟以默。宗邑賴福，禍災不作。
無妄之恆,采唐沫鄉，要期桑中。失信不會，憂思約帶。
無妄之遯,宮成立政，衣就缺袂。恭謙為衛，終無禍尤。
無妄之大壯,麒麟鳳凰，子孫盛昌。少齊在門，利以合婚。招衣彈冠，貴人所歡。
無妄之晉,亂危之國，不可涉域。機發身頓，遂至僵覆。
無妄之明夷,千雀萬鳩，與鷂為仇。威挈不敵，雖眾無益。為鷹所擊。
無妄之家人,眾神集聚，相與議語；南國虐亂，百姓愁苦。興師征討，更立聖主。
無妄之睽,顏淵閔騫，以禮自閑。君子所居，禍災不存。
無妄之蹇,三桓子孫，世秉國權。爵世上卿，富於周公。
無妄之解,鶴鳴九皋，處子失時。載土販鹽，難為功巧。
無妄之損,方軸圓輪，東行不前。組囊以錐，失其事便。還師振旅，兵革休止。
無妄之益,魚擾水濁，桀亂我國。駕龍出遊，東之樂邑。天賜我祿，與生為福。
無妄之夬,白虎黑狼，伏司亦長。遮遏牛羊，病我商人。
無妄之姤,履危不安，趺頓我顏，傷踵為癩。
無妄之萃,三人輦車，乘入旁家。王母貪叨，盜我資財。亡失犁牛。
無妄之升,三雁南飛，俱就井地。鰕鰌饒有，利得過倍。
無妄之困,鷹栖茂樹，猴雀往來。一擊獲兩，伏不枝梧。
無妄之井,堯舜欽明，禹稷股肱。伊尹往來，進禮登堂。顯德之徒，可以輔王。
無妄之革,枯旱三年，草葉不生。粢盛空乏，無以供靈。
無妄之鼎,口方緩唇，為和樞門。解釋鉤帶，商旅以歡。
無妄之震,鳧鷖池水，高陸為海。江河橫流，魚鱉成市。千里無墻，鴛鳳游行。
無妄之艮,烹魚失刀，駕馬車亡。鉛刀不及，魴鯉腥臊。
無妄之漸,戎狄蹲踞，無禮貪叨。非吾族類，君子攸去。
無妄之歸妺,渡河踰水，濡洿其尾。不為禍憂。捕魚遇蟹，利得無幾。
無妄之豐,河水小魚，不宜勞煩。苛政苦民，君受其患。
無妄之旅,偃武修文，兵革休安。清人逍遙，未歸空閑。
無妄之巽,九疑鬱林，沮濕不中。鸞鳥所去，君子不安。
無妄之兌,持猬逢虎，患厭不起。遂至懽國，與福笑語，君王樂喜。
無妄之渙,狗生龍馬，公勞嫗苦。家無善駒，折悔為吝。
無妄之節,嬰孩求乳，慈母歸子。黃麑悅喜，得其甘餌。
無妄之中孚,有兩赤鷂，從五隼噪。操矢無括，趣釋爾財。扶伏聽命，不敢動搖。
無妄之小過,伊尹智士，去桀耕野。執順以強，文和無咎。
無妄之既濟,逐鹿西山，利入我門。陰陽和調，國無災殃。長子東遊，須其三仇。
無妄之未濟,龍興之德，周武受福。長女宜家，與君相保。長股遠行，狸且善藏。
大畜之大畜,朝鮮之地，箕伯所保。宜人宜家，業處子孫，求事大喜。
大畜之乾,金柱鐵關，堅固衛災。君子居之，安無憂危。
大畜之坤,轉禍為福，喜來入屋。春成夏囤，可以飲食。保全家室。
大畜之屯,水暴橫行，緣屋壞墻。泱泱溢溢，市師驚惶。居止不殆，與母相保。
大畜之蒙,虎豹熊羆，遊戲山隅。得其所欲，君子無憂。旅人失利，市空無人。
大畜之需,躬體履仁，尚德止訟。宗邑以安，三百無患。
大畜之訟,江淮易服，玄黃朱飾。靈公夏徵，哀相無極。高位崩顛，失其寵室。
大畜之師,不虞之患，禍至無門。奄忽暴卒，痛傷我心。
大畜之比,三塗五岳，去危入室。凶禍不作，桀盜堯服。失其寵福，貴人有疾。
大畜之小畜,配合相迎，利心四鄉。昏以為期，明星熠熠。欣喜君奭，所言得當。
大畜之履,三手六身，莫適所閑。更相搖動，失事便安。箕子佯狂，國乃不昌。
大畜之泰,虎臥山隅，鹿過後朐。弓矢設張，會為功曹。伏不敢起，遂全其軀，得我美草。
大畜之否,麟鳳執獲，陰雄失職。自衛反魯，猥昧不起。祿福訖已。
大畜之同人,欒子作殃，伯氏誅傷。州犂奔楚，失其寵光。
大畜之大有,黃帝出遊，駕龍騎馬。東至太山，南過齊魯。王良御左，文武何咎？不利市賈。
大畜之謙,齊魯爭言，戰於龍門。遘怨致禍，三世不安。
大畜之豫,道禮和德，仁不相賊。君子往之，樂有其利。
大畜之隨,嫗妬公姥，毀益亂賴。使我家憒，利得不遂。
大畜之蠱,一巢九子，同公共母。柔順利貞，出入不殆。福祿所在。
大畜之臨,崔嵬北岳，天神貴客。溫仁正直，主布恩德。閔哀不已，蒙受大福。
大畜之觀,三雎逐蠅，陷墮釜中。灌沸弇殪，與母長決。
大畜之噬嗑,東山西陵，高峻難升。滅夷掘壘，使道不通。商旅無功，復反其邦。
大畜之賁,常得自如，不逢禍災。福祿自來。
大畜之剝,范子妙材，戮辱傷膚。然後相國，封為應侯。
大畜之復,狼虎結集，相聚為保。伺嚙牛羊，道絕不通。病我商人。
大畜之無妄,不直杜公，與我爭訟。媒伯無禮，自令塞壅。
大畜之頤,上天樓臺，登降受福，喜慶自來。
大畜之大過,三羊上山，東至平原。黃龍服箱，南至魯陽。貌其佩囊，執綬車中。行人無功。
大畜之坎,天地閉塞，仁智隱伏。商旅不行，利深難得。
大畜之離,延陵適魯，觀樂太史。車轔白顛，知秦興起。卒兼其國，一統為主。
大畜之咸,櫜戢甲兵，歸放馬牛。徑路開通，國無凶憂。朽墻不鑿，疾病難治。
大畜之恆,牛驥同堂，郭氏以亡。國破為墟，君奔走逃。
大畜之遯,大尾小腰，重不可搖。棟撓榱壞，臣為君憂。陽大之言，消不為患，使我復安。
大畜之大壯,太一置酒，樂正起舞。萬福攸同，可以安處，綏我齯齒。指空無餌，不利為旅。
大畜之晉,飲酒醉酗，跳起爭鬭。伯傷叔僵，東家治喪。
大畜之明夷,山險難登，渭中多石。車馳轊擊，重載傷軸。載擔善躓，跌踒右足。
大畜之家人,爭訟不已，更相咨詢。張事弱口，被髮北走。耳順從心，躬行至仁。不須以兵，天下太平。
大畜之睽,心志無良，傷破妄行。觸墻觝壁，不見戶房。先王閉關，商旅委棄。
大畜之蹇,寧夬鴟鴞，治成御災。綏德安家，周公勤勞。
大畜之解,清人高子，久在外野。逍遙不歸，思我慈母。
大畜之損,兩虎爭鬭，服創無處。不成仇讎，行解卻去。
大畜之益,天女推床，不成文章。南箕無舌，飯多沙糖。虛象盜名，雄雞折頸。
大畜之夬,太子扶蘇，走出遠郊。佞幸成邪，改命生憂。慈母之恩，無路致之。
大畜之姤,寒暑相推，一明一微。赫赫宗周，光榮滅衰。
大畜之萃,雞狗相望，仁道篤行。不吠昏明，各安其鄉。周鼎和餌，國富民有。八極蒙祐。
大畜之升,窗牖戶旁，道利明光。賢智輔聖，仁施大行。家給人足，海內殷昌。
大畜之困,雨雪三日，鳥獸飢乏。旅人失宜，利不可得。幾言解患，以療紛難。危者復安。
大畜之井,白鵠衘珠，夜食為明。膏潤渥優，國歲年豐。中子來同，見惡不凶。
大畜之革,從豕牽羊，與虎相逢，雖驚不凶。
大畜之鼎,鳧雁啞啞，以水為宅。雌雄相和，心志娛樂。得其所欲，絕其患惡。
大畜之震,逐狐平原，水遏我前。深不可涉，暮無所得。
大畜之艮,窟室蓬戶，寒賤所處。十里望烟，散渙四方。形體滅亡，下入深淵。終不見君。
大畜之漸,桀紂之主，悖不可輔。貪榮為人，必定其咎。聚鈠積實，野在鄙邑，未得入室。
大畜之歸妺,倉庫盈億，年歲有息。商人留連，雖久有得。陰多陽少。因地就力。
大畜之豐,火山不然，釣鯉失綸。魚不可得，利去我北。三人同福，以興周國。君子安息。
大畜之旅,童女無媒，不宜動搖。安其居廬，傅母何憂？
大畜之巽,載風雲母，遊觀東海。鼓翼千里，見吾愛子。
大畜之兌,鴻盜我襦，逃於山隅。不見武迹，使伯心憂。
大畜之渙,視夜無明，不利遠鄉。閉門塞牖，福為我母。
大畜之節,三狗逐兔，子東北路。利以進取，商人有得。
大畜之中孚,武王不豫，周公禱謝。載璧秉珪，安寧如故。
大畜之小過,同載共車，中道別去。爵級不進，君子不興。
大畜之既濟,六雁俱飛，遊戲稻池。大飲多食，食飽無患。舉事不遂，商旅作憒。
大畜之未濟,符左契右，相與虐亂。乾坤利貞，幸生六子。長大成就，颯然如母。不利為咎。
頤之頤,家給人足，頌聲並作。四夷賓服，干戈卷閣。
頤之乾,思初道古，哀吟無輔。陽明不制，上失其所。
頤之坤,江河淮海，天之奧府。眾利所聚，賓服饒有。樂我君子。
頤之屯,三雁俱行，避暑就涼。適與矰遇，為繳所傷。
頤之蒙,秋南春北，隨時休息。處和履中，安無憂凶。
頤之需,履危無患，跳脫獨全。不利出門，傷我左踝。疾病不食，鬼哭其室。
頤之訟,東家凶婦，怒其公姑。毀柈破盆，棄其飯飱。使吾困貧。
頤之師,泥滓洿辱，棄捐溝瀆。眾所笑哭，終不顯祿。
頤之比,旦往暮還，各與相存，身無凶患。
頤之小畜,六翮長翼，夜過射國。高飛冥冥，羿氏無得。
頤之履,蜂蠆之門，難以止息。嘉媚之士，為王所食。從去其室。
頤之泰,放狐乘龍，為王道東。過時不及，使我憂聾。
頤之否,雹梅零墮，心思情憤，亂我魂氣。
頤之同人,長女三嫁，進退多態。牝狐作妖，夜行離憂。
頤之大有,轟轟䡘䡘，驅車東西。盛盈必毀，高位崩顛。
頤之謙,乘船道濟，載水逢火。賴得無患，蒙我生全。
頤之豫,至德之君，政仁且溫。伊呂股肱，國富民安。
頤之隨,生不逢時，困且多憂。無有冬夏，心常悲愁。
頤之蠱,南歷玉山，東入生門。登福上堂，飲萬歲漿。
頤之臨,大斧破木，讒人敗國。東關二五，禍及三子。晉人亂危，懷公出走。
頤之觀,一室百孫，公悅婦歡。相與笑言，家樂以安。
頤之噬嗑,隨陽轉行，不失其常。君安於鄉，國無咎殃。
頤之賁,群虎入邑，求索肉食。大人禦守，君不失國。
頤之剝,弱足刖跟，不利出門。商賈無贏，折明為患。湯火之憂，轉解喜來。
頤之復,夏臺幽戶，文君厄處。鬼侯飲食，岐人悅喜。
頤之無妄,棟橈榱壞，廊屋大敗。宮闕空廊，如冬枯樹。
頤之大畜,說以內安，不離其國。室家相懽，幽囚重閉。疾病多求，罪亂憒憒。
頤之大過,六龍俱怒，戰於阪下。倉黃不勝，旅人難苦。
頤之坎,天下雷行，塵起不明。市空無羊，疾人憂凶。三木不辜，脫歸家邦。
頤之離,一指食肉，口無所得。染其鼎鼐，舌饞於腹。
頤之咸,喜笑不常，失其福慶。口辟言𤴾，行者畏忌。
頤之恆,毛生毫背，國樂民富，侯王有德。
頤之遯,豶豕童牛，童傷不來。三女同堂，生我福人。
頤之大壯,江河淮海，盈溢為害。邑被其瀨，年困無歲。
頤之晉,兩虎爭鬭，股瘡無處。不成仇讎，行解欲去。
頤之明夷,五嶽四瀆，潤洽為德。行不失理，民賴恩福。
頤之家人,載車乘馬，南逢君子。與我嘉喜，雖憂無咎。
頤之睽,缺囊破筐，空無黍稷。不媚如公，棄於糞墻。
頤之蹇,殺行桃園，見虎東西。螳螂之敵，使我無患。
頤之解,飢人入室，政衰弊極。抱其彝器，奔於他國。因禍受福。
頤之損,庭燎夜明，追古傷今。陽弱不制，陰雄坐戾。
頤之益,懸狟素飡，食非其任。失輿剝廬，休坐從居。
頤之夬,喜門福善，繒帛盛熾。日就為得，財寶敵國。
頤之姤,執綏登車，驂乘東遊。說齊解燕，霸國以安。
頤之萃,水深無桴，蹇難何游？商伯失利，庶人愁憂。
頤之升,三鳥鴛鴦，相隨俱行。南到饒澤，食魚與粱。君子樂長，見惡不傷。
頤之困,遠視目盻，臨深苦眩。不離越都，旅人留連。
頤之井,終風東西，散渙四方。終日至暮，不見子懽。
頤之革,言無要約，不成劵契。殷叔季姬，公孫爭之。彊入委禽，不悅於心。
頤之鼎,牛馬聾聵，不知聲味。遠賢賤仁，自合亂憒。疾病無患，生福在門。
頤之震,從商近游，飽食無憂。囹圄之困，中子見囚。
頤之艮,據斗運樞，順天無憂。與樂並居。
頤之漸,姬奭姜望，為武守邦。藩屏燕齊，周室以彊。子孫億昌。
頤之歸妹,亡羊東澤，循隄直北。子思其母，復返其所。
頤之豐,張鳥關口，舌直距齒。然諾不行，政亂無緒。
頤之旅,載船逢火，憂不為禍。家在山東，入門見公。
頤之巽,絕言異路，心不相慕。虵子兩角，使我心惡。
頤之兌,鼻頂移徙，君不安坐。枯竹復生，失其寵榮。
頤之渙,殷商以亡，火息無光。年歲不長，殷湯光明。
頤之節,文王四乳，仁愛篤厚。子畜十男，無有折夭。
頤之中孚,熊羆豺狼，在山陰陽。伺鹿取獐，道候畏難。
頤之小過,彫葉被霜，獨蔽不傷。駕入喜門，與福為婚。
頤之既濟,黃離白日，照我四國。元首昭明，民賴恩福。漢有游女。人不可得。
頤之未濟,順風直北，與歡相得。歲熟年樂，邑無寇賊。長女行嫁，子孫不昌，係疾為殃。
大過之大過,典冊法書，藏閣蘭臺。雖遭亂潰，獨不遇災。
大過之乾,日在北陸，陰蔽陽目。萬物空虛，不見長育。
大過之坤,鬼泣哭社，悲商無後。甲子昧爽，殷人絕祀。
大過之屯,涉塗履危，不利有為。安坐垂裳，乃無災殃。門戶自開，君憂不昌。
大過之蒙,陽失其紀，枯木復起。秋葉冬華，君不得息。
大過之需,大樹之子，百條共母。當夏六月，枝葉盛茂。鸞鳥以庇，召伯避暑。翩翩偃仰，甚得其所。
大過之訟,秉鉞執殳，挑戰先驅。不從元帥，敗破為憂。
大過之師,啟室開關，逃得釋冤。夏臺羑里，湯文悅喜。
大過之比,衰滅無成，淵溺在傾。狗吠夜驚，家乃不寧。枯者復華，幽人無憂。
大過之小畜,西鄰少女，未有所許。志如委衣，不出房戶。心無所處，傅母何咎？
大過之履,狗吠夜驚，履鬼頭頸。危者弗傾，患滅不成。
大過之泰,當年少寡，獨與孤處。雞鳴犬吠，無敢誰者。我生不辰，獨嬰寒苦。
大過之否,無道之君，鬼哭其門。命與下國，絕得不食。
大過之同人,乘龍南遊，夜過糟丘。脫厄無憂。矰絕弩傷，羿不得羹。
大過之大有,馬躓車傷，長舌破家。東關二五，晉君出走。
大過之謙,瓜葩匏實，百女同室。苦醯不熟，未有妃合。
大過之豫,晨風文翰，大舉就溫。昧過我邑，羿無所得。
大過之隨,瀺瀺浞浞，塗泥至轂。馬濘不進，虎囓我足。
大過之蠱,膠車駕東，與雨相逢。故革懈惰，頹輪獨坐。憂不為禍。
大過之臨,六家作權，公室剖分。陰制其陽，唐叔失明。
大過之觀,去室離家，來奔大都。火息復明，姬伯以昌。商人失功。
大過之噬嗑,牧羊稻園，聞虎喧讙。危懼喘息，終無禍患。
大過之賁,嬰孩求乳，母歸其子，黃麑懽喜。
大過之剝,廓落失業，跨禍度福，利無所得。
大過之復,出入無時，憂禍為災。行人失牛，利去不來。老馬少駒，勿與久居。
大過之無妄,風怒漂水，女惑生疾。陽失其服，陰孽為賊。
大過之大畜,車馬病傷，不利越鄉。幽人元亨，去晦就明。
大過之頤,三奇六耦，各有所主。周南召南，聖人所在。德義流行，民悅以喜。
大過之坎,坐爭立訟，紛紛怱怱。卒成禍亂，災及家公。
大過之離,憂凶為殘，使我不安。從之南國，以除心疾。
大過之咸,愛我嬰女，牽引不與。冀幸高貴，反得不興。
大過之恆,宜行賈市，所聚必倍。載喜抱子，與利為市。
大過之遯,坐席未溫，憂來扣門。踰墻北走，兵交我後。脫於虎口。
大過之大壯,赤帝懸車，廢職不朝。叔帶之災，居于氾廬。
大過之晉,子畏於匡，厄困陳蔡。明德不危，竟自免害。
大過之明夷,逐雁南飛，馬疾牛罷。不見魚池，失利憂危。牢戶之冤，脫免無患。
大過之家人,推輦上山，高仰重難。終日至暮，不見阜巔。
大過之睽,憂不為患，福在堂門。使吾偃安。
大過之蹇,春桃始華，季女宜家。受福多年，男為邦君。
大過之解,高山之巔，去谷億千。雖有兵寇，足以自守。
大過之損,過時歷月，役夫顦顇。處子嘆室，思我伯叔。
大過之益,太微復明，說升傅巖。乃稱高室，疾在頭頸。和不能生，滅其令名。
大過之夬1,旁多小星，三五在東。早夜晨行，勞苦無功。1. 夬 : 原作「大」。CHANT據道臧本、四部叢刊初編縮本。
大過之姤,東鄉煩煩，相與笑言。子般鞭犖，圉人作患。
大過之卒,鼻移在頭，枯葦復生。下朽上榮，家乃不寧。其金不成。
大過之升,蝦䗫群聚，從天請雨。雲雷疾聚，應時輒下。得其願所。
大過之困,大步上車，南到喜家。送我貂裘，與福載來。
大過之井,賊仁傷德，天怒不福。斬刈宗社，失其宇守。
大過之革,從猬見虎，雖危不殆。終已無咎。
大過之鼎,履素行德，卒蒙祐福。與堯侑食，君子有息。
大過之震,利在北陸。寒苦難得。憂危之患，福為道門。商叔生存。
大過之艮,四蹇六盲，足痛難行。終日至暮，不離其鄉。
大過之漸,臺駘昧子，明知地理。障澤宣流，封君河水。
大過之歸妹,畜水得時，以備火災。柱車絆馬，郊行出旅，可以無咎。
大過之豐,歲暮花落，君衰於德。勞寵損墜，陰奪其室。
大過之旅,夏販蔡悲，千里為市。黃葉殪鬱，利得無有。
大過之巽,仲春巡狩，東見群后。昭德允明，不失其所。
大過之兌,栵潔縲縲，結締難解。嫫母衒嫁，媒不得坐，自為身禍。
大過之渙,烏鳴庭中，以戒災凶。重門擊柝，備憂暴客。
大過之節,朝霽暮霞，瀸我衣襦。退無得牛。
大過之中孚,抱璞懷玉，與桀相觸。詘坐不中，道無良人。
大過之小過,兩心相悅，共其柔筋。夙夜在公，不離房中。得君子意。
大過之既濟,載餽如田，破鉏失食。苗穢不闢，獨飢於年。
大過之未濟,甘露醴泉，太平機關。仁德咸應，歲樂民安。
坎之坎,有黃鳥足，歸呼季玉。從我睢陽，可辟刀兵。與福俱行，有命久長。
坎之乾,太王為父，季歷孝友。文武聖明，仁德興起。弘張四國，載福綏厚。
坎之坤,猿墮高木，不踒手足。保我金玉，還歸其室。
坎之屯,重耳恭敏，遇讒出處。北奔狄戎，經涉齊楚。以秦代懷，誅殺子圉。身為霸主。
坎之蒙,倚鋒據戟，傷我胸臆。拜折不息。
坎之需,狗冠雛步，君失其居。出門抵山，行者憂難。水灌我園，高陸為泉。
坎之訟,眾鳥所翔，中有大壯。爪牙長頭，為我驚憂。
坎之師,雷行相逐，無有休息。戰於平陸，為夷所覆。
坎之比,禹鑿龍門，通利水泉。同注滄海，民得安土。
坎之小畜,堯舜仁德，養賢致福。眾英積聚，國無寇賊。商人失利，來爭寶貨。
坎之履,陸居少泉，山高無雲。車行千里，塗不污輪。渴為我怨，佳思廣得。
坎之泰,朝視不明，夜不見光。皆抵空床，季女奔亡，愴焉心傷。
坎之否,齊魯求國，仁聖輔德，進禮雅言，定公以安。
坎之同人,束帛玄圭，君以布德。伊呂百里，應聘輔國。
坎之大有,棘鉤我襦，為絆所拘，靈巫拜禱，禍不成災。東山之邑，中有土服，可以饒飽。
坎之謙,門燒屋燔，為下所殘。西行出戶，順其道理，虎臥不起，牛羊歡喜。
坎之豫,墻高蔽日，崑崙翳月，遠行無明，不見懽叔。
坎之隨,天地際會，不見內外，祖辭遣送，與世長決。
坎之蠱,深水難涉，塗難至轂。牛罷不進，濘陷我疾。
坎之臨,羊驚狼虎，獼猴群走。無益於僵，為齒所傷。
坎之觀,履虵躡虺，與鬼相視，驚哭失氣，如騎虎尾。
坎之噬嗑,車驚人墮，兩輪脫去。行者不至，主人憂懼。結締復解，夜明為喜。
坎之賁,南販北賈，與怨為市，利得自治。
坎之剝,延陵適魯，觀樂太史。車轔白顛，知秦興起，卒兼其國，一統為主。
坎之復,出門逢患，與禍為怨。更相擊刺，傷我手端。
坎之無妄,獐鹿同走，自燕嘉喜。公子好遊，他人多有。
坎之大畜,恭寬相信，履福不殆。從其邦域，與喜相得。
坎之頤,欲飛無翼，鼎重折足。失其喜利，苞羞為賊。上妻之家，喜除我憂，解吾思愁。
坎之大過,府藏之富，王以振貸。捕魚河海，罟網多得。
坎之離,陰生麇鹿，鼠舞鬼哭。靈龜陸蒙，釜甑草土。仁智盤桓，國亂無緒。
坎之咸,風塵瞑迷，不見南北。行人失路，復反其室。
坎之恆,金革白黃，宜利戒市。嫁娶有息，商人悅喜。
坎之遯,匏瓜之德，宜繫不食。君子失與，官政懷憂。
坎之大壯,乘船渡濟，載冰逢火，賴得免患，蒙我所恃。
坎之晉,道途多石，傷車折軸。與市為仇，不利客宿。
坎之明夷,託寄之徒，不利請求。結衿無言，乃有悔患。
坎之家人,三羊爭妻，相逐奔馳，終日不食，精氣竭罷。
坎之睽,退惡防患，見在心苗。日中之恩，解釋倒懸。
坎之蹇,兩足四翼，飛入嘉國。寧我伯姊，與母相得。
坎之解,寒露所降，凌制堅冰，草木瘡傷，花落葉亡。
坎之損,后稷農功，富利我國。南畝治理，一室百子。
坎之益,設網張羅，捕魚園池。網罟自決，雖得復失。危訴之患，受其低懽。
坎之夬,路與縣休，侯伯恣驕。上失其盛，周室衰微。
坎之姤,逐走追亡，相及扶桑，復見其鄉，使我悔喪。
坎之萃,履祿綏厚，載福受祉，衰微復起，繼世長久，疾病獻麥，晉人赴告。
坎之升,鰥寡孤獨，祿命苦薄，入宮無妻，武子哀悲。
坎之困,山沒丘浮，陸為水魚，燕雀無巢，民無室廬。
坎之井,冠帶南遊，與福喜期，徼于嘉國，拜為逢時。
坎之革,東行亡羊，失其羝牂，少婦無夫，獨坐空廬。
坎之鼎,探巢捕魚，耕田捕鰌，費日無功，右手空虛。
坎之震,東行飲酒，與喜相抱，福吾家利，來從父母，水澤之徒，望邑而處。
坎之艮,妄怒失精，自令畏悔，忪忪之懼，君子無咎。
坎之漸,白雲如帶，往往旗處，飛風送迎，大雹將下，擊我禾稼，僵死不起。
坎之歸妺,南至之日，陽消不息，北風烈寒，萬物藏伏。
坎之豐,火中仲夏，鴻雁來舍，體重難移，未能高舞，君子顯名，不失其譽。
坎之旅,北行出門，履陷躓顛，踒足據塗，污我襦袴。
坎之巽,輕車醊祖，焱風暴起，促亂祭器，飛揚錯華，明神降佑，道無害寇。
坎之兌,酒為歡伯，除憂來樂，福喜入門，與君相索，使我有德。
坎之渙,三足孤烏，靈明督郵，司過罰惡。自賊其家，毀敗為憂。
坎之節,三河俱合，水怒踴躍，壞我王屋，民飢於食。
坎之中孚,南行棗園，惡虎畏班。執火銷金，使我無患。
坎之小過,求鹿過山，與利為怨，闇聾不言，誰知其懽。
坎之既濟,行旅困蹴，失明守宿。囹圄之憂，啟執出遊。
坎之未濟,據棘履危，跌刺為憂。夫婦不和，亂我良家。
離之離,時乘六龍，為帝使東，達命宣旨，無所不通。
離之乾,執轡四驪，王以為師。陰陽之明，載受東齊。
離之坤,春秋禱祝，解過除憂，君子無咎。
離之屯,坐車乘軒，據國子民，虞叔受命，和合六親。
離之蒙,開戶下堂，與福相迎，祿于公室，曾孫以昌。
離之需,高木腐巢，漏濕難居，不去甘棠，使我無憂。
離之訟,三女為姦，俱遊高園。倍室夜行，與伯笑言。不忍主母，為設歡酒，冤尤誰禱？
離之師,漏巵盛酒，無以養老，春貸黍稷，年歲實有，履道坦坦，平安何咎？
離之比,松柏枝葉，常茂不落，君子惟體，日富安樂。
離之小畜,夫婦不諧，為燕攻齊，良弓不張，騎駟憂凶。
離之履,出令不勝，反為大災，強不克弱，君受其憂。
離之泰,奔牛相錯，敗亂緒業，民不得作。
離之否,載璧秉珪，請命于河，周公克敏，沖人瘳愈。
離之同人,素車偽馬，不任重負，王侯出征，憂危為咎。
離之大有,大樹之子，同條共母，比至火中，枝葉盛茂。
離之謙,壅遏隄防，水不得行，火盛陽光，陰蜺伏藏，走婦其歸。
離之豫,五岳四瀆，合潤為德，行不失理，民賴恩福。
離之隨,駕駿南遊，虎驚我羊，陰不奉陽，其光顯揚。言之謙謙，奉義解患。
離之蠱,早霜晚雪，傷害禾麥，損功棄力，飢無所食。
離之臨,岐周海隅，有樂無憂，可以避難，全身保財。
離之觀,陰蔽其陽，目暗不明，君憂其國，求騂得黃，駒犢從行。
離之噬嗑,金城鐵郭，上下仝力，政平民歡，寇不敢賊。
離之賁,平公有疾，迎醫秦國，和不能知，晉人赴國。
離之剝,戴堯扶禹，從喬彭祖，西過王母，道里夷易，無敢難者。
離之復,羔羊皮革，君子朝服，輔政天德，以合萬國。
離之無妄,據鐘鼓翼，將軍受福，安帖之家，虎狼與憂，履危不強，師行何咎？
離之大畜,嫡庶不明，孽亂生殃，陳失其邦。
離之頤,鳥驚狐鴻，國亂不寧，上弱下強，為陰所刑。
離之大過,六月采芑，征伐無道，張仲方叔，克勝飲酒。
離之坎,被綉夜行，不見文章，安坐玉堂，乃無咎殃，長子帥師，得其正常。
離之咸,昧暮乘車，東至伯家，踰梁越河，濟脫無他。
離之恆,東風解凍，和氣兆升，年歲豐登。
離之遯,三貍搏鼠，遮遏前後，無於圜域，不得脫走。
離之大壯,綏德孔明，履祿久長，貴且有光，疾病憂傷。
離之晉,三虎搏狼，力不相當，如摧壅祐，一擊破亡。
離之明夷,使伯東乘，恨不肯行，與叔爭訟，更相毀傷。
離之家人,抱空握虛，鴞驚我雛，利去不來。
離之睽,李花再實，鴻升降集，仁哲以興，隆國無賊。
離之蹇,東山皋洛，勇捍不服，金玦玩好，衣為身賊。
離之解,飛文污身，為邪所牽，青蠅分白，貞孝放逐。
離之損,南山大木，文身其目，制命出令，東里田畝，尊主安居，鄭國無患。
離之益,泉起崑崙，東出玉門，流為九河，無有憂患。
離之夬,命短不長，中年夭傷，鬼泣哭堂，哀其子亡。
離之姤,君臣不和，上下失宜，宗子哭歌。
離之萃,苛政日作，螟食華葉，割下啖上，民被其賊，秋無所得。
離之升,南行戴鎧，登塲九魁，車傷牛罷，日暮咨嗟。
離之困,春東夏南，隨陽有功，與利相逢。
離之井,頭尾顛倒，不知緒處，君失其國。
離之革,言無要約，不成劵契，殷叔季姬，公孫爭之，強入委禽，不悅子南。
離之鼎,缺破不成，胎卵不生，不見其形。
離之震,見虵交悟，惜蚖畏惡，心乃無悔。
離之艮,河水孔穴，壞敗我室，水深無涯，魚鱉傾倒。
離之漸,五嶽四瀆，地得以安，高而不危，敬慎避患。
離之歸妺,南至之日，陽消不息，北風烈寒，萬物伏藏。
離之豐,五利四福，俱佃居邑，黍稷盛茂，多獲高積。
離之旅,公孫駕車，載遊東齊，延陵子產，遺季紵衣，疾病哀悲。
離之巽,交亂當道，民困愁苦，望羊置群，長子在門。
離之兌,金玉滿室，忠直乘危，三老凍餓，鬼奪其室，求魚河海，網舉必得。
離之渙,日入幽慝，陽明隱伏，小人勞心，求事不得。
離之節,頻逢社飲，失利後福，不如子息，舊居故處，申請必與，乃無大悔。
離之中孚,南有嘉魚，駕黃取遊，魴鱮詡詡，利來無憂。
離之小過,黃裳建元，文德在身，祿祐洋溢，封為齊君，賈市無門，股肱多根。
離之既濟,口不從心，欲東反西，與意乖戾，動舉失使。
離之未濟,虎狼之鄉，日爭凶訟，叨爾為長，不能定從。
咸之咸,雌單獨居，歸其本巢，毛羽憔悴，志如死灰。
咸之乾,十窗多明，道里通利，仁智君子，國安不僵。
咸之坤,心惡來怪，衝衝何懼？顏伯子騫，尼父聖母。
咸之屯,鳥鳴呼子，哺以酒脯，高樓水處，來歸其母。
咸之蒙,國馬生角，陰孽萌作，變易常服，君失于宅。
咸之需,入宇多悔，耕石不富，衡門屢空，使士失意。
咸之訟,情懦行賈，遠涉山阻，與旅為市，不危不殆，利得十倍。
咸之師,梁破橋壞，水深多畏，陳鄭之間，絕不得前。
咸之比,雙鳧俱飛，欲歸稻池，經涉萑澤，為矢所射，傷我胸臆。
咸之小畜,謾誕不成，倍梁滅文，許人賣牛，三失爭之，失利後時，公孫懷憂。
咸之履,南國凶飢，民食糟糠，少子困捕，利無所得。
咸之泰,狗吠非主，狼虎夜擾，驚我東西，不為家咎。
咸之否,望龍無目，不見手足，入水求玉，失其所欲。
咸之同人,以鹿為馬，欺誤其主，聞言不信，三口為咎，黃龍三子，中樂不殆。
咸之大有,養幼新婚，未能出門，登宋望齊，不見太師。
咸之謙,王孫季子，相與為友，明允篤誠，升擢薦舉。
咸之豫,山水暴怒，壞梁折柱。稽難行旅，留連愁苦。
咸之隨,鸇鳩徙巢，西至平州，遭逢雷電，破我葦蘆，室家飢寒，思吾故初。
咸之蠱,登高傷軸，上阪棄粟，販鹽不利，買牛折角。
咸之臨,祝駝王孫，能事鬼神，節用綏民，衛國以存，饗我旨酒，眉壽多年。
咸之觀,九里十山，道卻峻難，牛馬不前，復反來還。
咸之噬嗑,枯樹不花，空淵無魚，蕉鳥飛翔，利棄我去。
咸之賁,雄狐唯唯，登上山嵬，昭告顯功，大福允興。
咸之剝,啞啞笑喜，相與飲酒。長樂行觴，千秋起舞，拜受大福。
咸之復,大椎破轂，長舌亂國，床笫之言，三世不安。
咸之無妄,男女合室，二姓同食。婚姻孔云，宜我孝孫。
咸之大畜,千仞之墻，禍不入門。金籠銕䟽，利以辟兵。欲南上阪，轉萬不轉，還車復反。
咸之頤,華言風語，自相詿誤，終無凶事，安寧如故。
咸之大過,汎汎柏舟，流行不休。耿耿寤寐，公懷大憂，仁不遇時，退隱窮居。
咸之坎,大尾小頭，重不可搖。上弱下強，陰制其雄。
咸之離,一身三口，語無所主。東西南北，迷惑失道。
咸之恆,南行求福，與喜相得。封受上賞，鼎足輔國。
咸之遯,過時不歸，苦悲雄惟。徘徊外國，與母分離。
咸之大壯,堯舜在國，陰陽和得。涿聚衣常，晉人無殃。
咸之晉,周城之降，越裳夷通。疾病多祟，鬼哭其公，鳥子野心，宿客不同。
咸之明夷,申酉脫服，牛馬休息。君子以安，勞者得懽。
咸之家人,凱風無母，何恃何怙？幼孤弱子，為人所咎。
咸之睽,出門上堂，從容牖房，不失其常，天牢北戶，勞者憂苦。
咸之蹇,天厭周德，命與南國，以禮靜民，兵革休息。
咸之解,常葉折衝，佐鬭者傷，暴臣失國，良臣破殃。
咸之損,合歡之國，嘉喜我福，東岳西山，朝齊成恩。
咸之益,耕石不生，棄禮無名，縫衣失針，襦袴不成。
咸之夬,聾瞢闇瞢，跛倚不行，坐尸爭骸，身被火災，因其多憂。
咸之姤,長生太平，仁政流行，四方歸德，社稷康榮。
咸之萃,桀跖並處，民之愁苦，擁兵荷糧，戰於齊魯，合巹同牢，姬姜並居。
咸之升,南與凶俱，破車失襦，西行無袴，亡其寶賂。
咸之困,空槽注器，豚彘不至，長弓祝雞，雄父飛去。
咸之井,望尚阿衡，太宰周公。藩屏湯武，立為王侯。
咸之革,朝鮮之地，箕子所保，宜家宜人，業處子孫。
咸之鼎,昔憂解笑，故貪今富，載策履善，與福俱遇。
咸之震,叔迎伯兄，遇卷在陽，君子季姬，並坐鼓簧。
咸之艮,順風縱火，芝艾俱死，三官集房，十子中傷。
咸之漸,駕車入里，求鮮魴鯉，非其肆居，自令失市。君子所在，安無危咎。
咸之歸妺,拔劍傷手，見敵不起，良臣無佐，困辱為咎。
咸之豐,亂君之門，佐鬭傷跟，營私貪祿，身為悔殘，東下泰山，見我所歡。
咸之旅,慈母望子，遙思不已，久客外野，使我心苦。
咸之巽,魴生淮郤，一轉為百，周流四海，無有患惡。
咸之兌,甘露醴泉，太平機關，仁德感應，歲樂民安。
咸之渙,采薇出車，魚麗思初，上下從急，君子免憂。
咸之節,豕生魚魴，鼠舞庭堂，雄佞施毒，上下昏荒，君失其邦。
咸之中孚,三頭六月，道畏難宿，寒苦之國，利不可得。
咸之小過,驚雀衘茅，以生孚乳，昆弟六人，姣好悌孝，各同心願，和悅相樂。
咸之既濟,文君之德，仁義致福，年無胎夭，國富民實，君子在室，曾累益恩。
咸之未濟,秋梁未成，無以至陳，水深難涉，使我不前。
恆之恆,黃帝所生，伏羲之宗，兵刀不至，利以居止。
恆之乾,登墀踒足，南行折角，長夜之室，不逢忠直。
恆之坤,燕雀衰老，悲鴻入海，憂不在鄉，差池其羽，頡頏上下，在位獨處。
恆之屯,開門除憂，伯自外來，切切無患，我之得歡。
恆之蒙,效耕釋秬，有所疑止，空虛無子。
恆之需,張牙切齒，斷怒相及，咎起蕭墻，牽引吾子，患不可解，憂驚吾母。
恆之訟,履不容足，南山多棘，毋出房闥，乃無疾病。
恆之師,牛騂亡子，鳴於大野，申後陰徵，罡歸其母。
恆之比,龍生于淵，因風身天，章虎炳文，為凶敗軒，發輗溫谷，暮宿崑崙，終身無患，充精照耀，不被禍難。
恆之小畜,既嫁宜吉，出入無憂，三聖並居，國安無災。
恆之履,北陸陽伏，不知白黑，君子傷讒，正害善人。
恆之泰,一身兩頭，近適二家，亂不可治。
恆之否,牝馬牝駒，歲字不休，君子衣服，利得有餘。
恆之同人,南行懷憂，破其金輿。安坐故廬，乃無災患。
恆之大有,憂人之患，履傷浮願，為身禍殘，篤心自守，與喜相抱。
恆之謙,咸陽辰巳，長安戌亥，丘陵生上，非魚鰌市，可以避不，終無凶咎。
恆之豫,不知何孫，夜來扣門，我慎外寢，兵戎且來。
恆之隨,昧旦不明，暗我無光，喪滅失常，使我心傷。
恆之蠱,江陰水側，舟楫破乏，孤不得南，豹無以北，雖欲會盟，河水絕梁。
恆之臨,神之在丑，逆破為咎，不利西南，人休止後。
恆之觀,然諾不行，欺天誤人，使我靈宿，夜歸溫室，神怒不直，鬼擊無目，欲求福利，適反自賊。
恆之噬嗑,攘臂極肘，怒不可止，狼戾復佷，無與為市。
恆之賁,販馬賣牛，會值虛空，利得尠少，留連為憂。
恆之剝,高樓陸處，以避風雨，深堂邃宇，君安其所，牝雞之晨，為我利弗，求得弗得。
恆之復,阿衡服箱，太乙載行，逃時歷舍，所之吉昌。
恆之無妄,飛來之福，入我嘉室，以安吾國。
恆之大畜,不孝之患，子為母殘，老耄莫養，獨坐空垣。
恆之頤,南過棘門，鉤裂我冠，鬭之傷襦，使君恨憂。
恆之大過,重或射卒，不知所定，質疑蓍龜，孰可避大？明神報荅，告以肌如。
恆之坎,驎麑鳳稚，安樂無憂，捕魚河海，利踰從居。
恆之離,新田宜粟，上農得穀，君子推德，千百以福。
恆之咸,簪短帶長，幽思苦窮，瘠蠡小瘦，以病之隆。
恆之遯,爭訟之門，不可與鄰，出入為憂，生我心患。
恆之大壯,朽根枯株，不生肌膚，病在心腹，日以焦勞。
恆之晉,雨師娶婦，黃巖季子，成禮就昏，相呼南上，膏我下土，歲年大茂。
恆之明夷,冬採微蘭，地凍堅難。利走失北，暮無所得。
恆之家人,昧之東域，誤過虎邑，失我熊胔，飢無所食。
恆之睽,日莫閉目，隨陽休息，箕子以之，乃受其福，舉首多言，必為悔殘。
恆之蹇,蓼蕭瀼瀼，君子龍光，鳴鸞雍雍，福祿來同。
恆之解,鳥飛無翼，兔走折足，雖不會同，未得醫工。
恆之損,五勝相賊，火得水息，精光消滅，絕不長續。
恆之益,東資齊魯，得騂犬馬。便辟能言，巧賈善市。八鄰併戶，請火不與。人道閉塞，鬼守其宇。
恆之夬,爭雞失羊，亡其金囊，利不得長，陳蔡之患，賴楚以安。
恆之姤,九登十陟，馬跌不前，管子佐之，乃能上山。
恆之萃,東鄰愁苦，君亂天紀，甘貪祿寵，必受其咎。意合志同，自外相從，見吾伯公。
恆之升,三狸捕鼠，遮遏前後，死於壞城，不得脫走。
恆之困,狼虎爭強，禮義不行，兼吞其國，齊晉無主。
恆之井,五岳四瀆，合潤為德，行不失理，民賴息福。
恆之革,六月種黍，歲晚無雨，秋不宿酒，神失其所。先困後通，與福相逢。
恆之鼎,騋牝龍身，日取三千，南上蒼梧，與福為婚，道里夷易，身安無患。
恆之震,出入休居，安止相憂，上室之權，虎為季殘。
恆之艮,南山昊天，刺政關身，疾病無辜，背增為仇。
恆之漸,蒼耳東從，道頓跂踦，日辰不良，病為祟禍。
恆之歸妺,兄征東燕，弟伐遼西，大克勝還，封君河間。
恆之豐,播輸折輻，馬不得行，豎牛之讒，賊其父兄，布裘不傷，終身無殘。
恆之旅,駕之南海，晨夜不止，君子勞疲，僕使燋苦。
恆之巽,怨虱燒被，忿怒生禍，偏心作難，意如為亂。
恆之兌,張狂妄行，竊食盜糧，狗吠非主，囓傷我足。
恆之渙,警蹕戒道，先驅除害，王后親桑，以率群功，安我祖宗。
恆之節,門戶乏食，困無誰告，對門不通，莫所歸急，種藏五穀，一花百葉。
恆之中孚,被蔽復貌，危者得安，鄉善無患，商人有息，利來入門。
恆之小過,疊疊壘壘，如其之室，一身十子，古公治邑。
恆之既濟,三嫗治民，不勝其任。兩馬爭車，敗壞室家。
恆之未濟,蔽鏡無光，不見文章。少女不市，棄其郤王。
遯之遯,三塗五岳，陽城太室，神明所保，獨無兵革。
遯之乾,軟弱無輔，不能自理。意在外野，心懷勞苦，雖憂無殆。
遯之坤,周成之隆，刑措無凶，太宰讚佑，君子作仁。
遯之屯,穴有孤烏，坎生蝦蟆，象出萬里，不可得捕。
遯之蒙,俱為天民，雲過吾西，伯氏嫉妬，與我無恩。
遯之需,三手六目，政多煩惑，皋陶瘖聾，亂不可從。
遯之訟,德積不輕，辭王釣耕，三媒不已，大福來成。
遯之師,堅固相親，曰篤无患，六體不易，執以安全，雨師駕西，濡我轂輪，張伯李季，各坐關門。
遯之比,方內不行，輻摧輪傷，馬楚踶甚，受子閔時。
遯之小畜,畜牝無駒，養雞不雛，群羊三歲，不生兩頭。
遯之履,老耄罷極，無取中直，懸輿致仕，得歸鄉里。
遯之泰,縮緒亂絲，手與為哭。越畝逐兔，斷其襌襦。
遯之否,海老水乾，魚鱉盡索，藁落无潤，獨有沙石。
遯之同人,入市求鹿，不見頭足，終日至夜，竟無所得。
遯之大有,築門壅戶，虎臥當道，驚我驊騮，不利出處。
遯之謙,陶朱白圭，善賈息資，公子王孫，富貴不貧。
遯之豫,王良善御，伯樂知馬，周旋步驟，行中規矩，止息有節，延命壽考。
遯之隨,堯問伊舜，聖德增益，使民不懼，安無悚惕。
遯之蠱,昭公失常，季氏悖狂，遜齊處鄆，喪其寵身。
遯之臨,昏暮不行，候待旦明，從住止後，未得相從。
遯之觀,安上宜官，一日九遷，升擢超等，牧養常山。
遯之噬嗑,去惡就凶，東西多訟，行者無功。
遯之賁,老馬垂耳，不見百里，君子弗恃，商人莫取，無與為市。
遯之剝,蝸螺生子，深目黑醜，似類其母，雖或相就，眾人莫取。
遯之復,百足俱行，相輔為強，三聖翼事，王室寵光。
遯之无妄,容民畜眾，履德有信，大人受福，童蒙憂惑，利無所得。
遯之大畜,左跌右僵，前躓觸桑，其指據石，傷其弟兄，老蚕不作，家無織帛，貴貨賤身，久留連客。
遯之頤,昏人宜明，賣食老昌，國祚東表，號稱太公。
遯之大過,敝笱在梁，魴逸不禁，漁父勞苦，藏空乾口。
遯之坎,盛中後跌，衰老復掇，盈滿減毀，疾羸肥腯，鄭昭失國，重耳與立。
遯之離,折亡破甕，使我困貧，與母生分，別離異門。
遯之咸,野有積庾，穡人駕取，不逢虎狼，暮歸其宇。
遯之恆,襁褓孩呱，冠帶成家，出門如賓，父母何憂？
遯之大壯,陳力就列，官職並廢，手不勝盆，失其寵門。
遯之晉,積雪大寒，萬物不生，陰制庶士，時本冬貧。
遯之明夷,龍鬭時門，失理傷賢，內畔生賊，自為心疾。
遯之家人,狗畏猛虎，依人為輔，三夫執戟，伏不敢趨，身安无咎。
遯之睽,南山高罡，回隤難登，道里遼遠，行者无功。憂不成凶，惡亦消去。
遯之蹇,逢時陽遂，富且尊貴。
遯之解,求我所欲，得其利福，終身不辱，盈盛之門，高屋先覆，君失邦國。
遯之損,安坐至暮，禍災不到，利詰奸妖，罪人弗赦。
遯之益,膠車駕東，與雨相逢，五楘解墮，頓輈獨宿，憂為身禍。
遯之夬,擇日高飛，遂至東齊，見孔聖師，使我和諧。
遯之姤,陳媯敬仲，兆興齊姜，乃適營丘，八世大昌。
遯之萃,缺埒无墠，難從東西，毀破我盆，泛棄酒食。
遯之升,中夜狗吠，盜在廬外，神光祐助，消散解去。
遯之困,雷車不藏，隱隱西行，霖雨三旬，流為河江，使國憂凶。
遯之井,老河虛空，舊井無魚，利得不饒，避患東鄰，禍入我門，使我悔存。
遯之革,福德之士，歡悅日喜，夷吾相國，三歸為臣，賞流子孫。
遯之鼎,清人高子，久屯外野，逍遙不歸，思我慈母。
遯之震,驄𩦞黑𩭳，東歸高鄉，白虎推輪，蒼龍把衡，朱雀導引，虛烏載遊，逐扣天門，入見真君，馬安人全。
遯之艮,路多枳棘，步刺我足，不利旅客，為心作毒。
遯之漸,端坐生患，憂來入門，使我不安。
遯之歸妺,小陬之市，利不足喜，二世積仁，蒙其祖先，匪躬之言，狂悖為患。
遯之豐,登高望時，見樂无憂，求利南國，與寶相得。
遯之旅,䟽足息肩，有所忌難，金城鐵廓，以銅為關，藩屏自衛，安上無患。
遯之巽,江水沱汜，思附君子，伯仲受歸，不我肯顧，姪娣悔恨。
遯之兌,牙蘖生達，陽倡於外，左手執籥，公言錫爵。
遯之渙,雲夢苑囿，萬物蕃熾。犀象玳瑁，荊人以富。
遯之節,渠戎萬里，晝夜愁苦，櫜甲戎服，雖荷不賊，鷹鸇之殘，害不能傷。
遯之中孚,鎡基逢時，稷契皋陶，貞良願得，微子解囚，市空無虎，謾誕妄語。
遯之小過,騎騅與蒼，南賈太行。逢駮猛虎，為所吞殤，葬於渭陽。
遯之既濟,出門東行，日利時良，步騎與駟，經歷宗邦，暮宿北燕，與樂相逢。
遯之未濟,酒為歡伯，除憂來樂，福善入門，與君相索，使我有得。
大壯之大壯,左有噬熊，右有囓虎，前觸銕矛，後躓強弩，無可抵者。
大壯之乾,金齒鐵牙，壽考宜家，年歲有儲。貪利者得，離其咎憂。
大壯之坤,家給人足，頌聲並作，四夷賓服，干戈囊閣。
大壯之屯,獮猴冠帶，盜載非位，眾犬嘈吠，狂走厥足。
大壯之蒙,心患其身，不念安存，忠臣孝子，為國除患。
大壯之需,君不明德，臣亂為惑，丞相命馬，胡亥失所。
大壯之訟,東行西窮，南北无功，張伯賣鹿，從者失羊。
大壯之師,鹿下西山，欲歸其群，逢羿箭鋒，死於矢端。
大壯之比,明夷兆初，三日為災，以讒後歸，名曰豎牛，剝亂叔孫，餒卒虛丘。
大壯之小畜,秦失嘉居，河伯為怪，還其御璧，神怒不祐，織組无文，燒香弗芬。
大壯之履,德至之君，禍不過鄰，使我世存，身無患災。
大壯之泰,眾惡之堂，相聚為殃，出毒良人，使道不通。
大壯之否,三痴六狂，欲之平鄉，迷惑失道，不知昏明。
大壯之同人,老弱无子，不能自理，郭氏雖憂，終不離咎，管子治國，侯伯之服，乘輿八百，尊祀祖德。
大壯之大有,褒后生蛇，經老皆微，追跌衰光，酒滅黃離。
大壯之謙,驄𩦞黑𩭳，東歸高鄉，白虎推輪，蒼龍把衡，遂至夷傷，不離咎殃。
大壯之豫,信譎龍且，塞水上流，半涉決囊，楚師覆凶。
大壯之隨,有莘季女，為王妃后，貴夫壽子，母字四海。
大壯之蠱,德被八表，蠻夷率服，蝥賊不作，道無苛慝。
大壯之臨,載日精光，驂駕六龍，祿命徹天，封為燕王。
大壯之觀,纓急縮頸，行不得前，五石示象，襄霸不成。
大壯之噬嗑,蛇失其公，載麻當喪，哀悲哭泣，送死離鄉。
大壯之賁,回隤不安，兵革為患，掠我妻子，客屬飢寒。
大壯之剝,乘風雨橋，與鳥飛俱，一舉千里，見吾愛母。
大壯之復,雷霆所擊，誅者五逆，磨滅無迹，有懼方息。
大壯之无妄,張氏揖酒，請謁左右，王叔枯槁，獨不蒙所。
大壯之大畜,坐爭立訟，紛紛匈匈，卒成禍亂，災及家公。
大壯之頤,霜降閉戶，蟄虫隱處，不見日月，與死為伍。
大壯之大過,鼠聚生怪，為我患悔，道絕不通，商旅失意。
大壯之坎,寒暑不當，軌度失常，一前一後，年歲鮮有。
大壯之離,築室水上，危於一齒，丑寅不徙，辰卯有咎。
大壯之咸,畜雞養狗，長息有儲，耕田得黍，王母喜舞。
大壯之恆,東壁餘光，數暗不明，主母嫉妬，亂我業事。
大壯之遯,剛柔相傷，火爛銷金，鵰鷹制兔，伐楚有功。
大壯之晉,鄭國讒多，數被楚憂，商人愁苦，民困無聊。
大壯之明夷,弓矢其張，把彈弦折，九發不至，道過害患。
大壯之家人,舉觴飲酒，未得至口，側弁醉酗，拔劍相怒，武侯作悔。
大壯之睽。原缺。,
大壯之蹇,穿空相宜，利倍我北，循邪詭道，逃不可得，南北望邑，遂歸入室。
大壯之解,壽如松喬，與日月俱，常安康樂，不離禍憂。
大壯之損,出門望東，伯仲不來，疾病為患，使母憂歎。
大壯之益,太姒之孫，周文九子，咸遂受成，寵貴富有。
大壯之夬,桃李花實，累累日息，長大成熟，甘美可食，為我利福。
大壯之姤,婚禮不明，男女失常，行露反言，出爭我訟。
大壯之萃,空穿漏敝，破桴殘缺，陰弗能完，瓦碎不全。
大壯之升,數窮廓落，困於歷室，往登玉堂，與堯侑食。
大壯之困,道濕為坑，轉陷躓彊，南國作諱，使我多畏。
大壯之井,鰥寡孤獨，福祿苦薄，入室無妻，武子哀悲。
大壯之革,舉袂覆目，不見日月，衣衾杖机，就其夜室。
大壯之鼎,長尾踒虵，畫地為河，深不可涉，絕無以北，惆然憤息。
大壯之震,晨風文翰，大舉就溫，昧過我邑，羿无所得。
大壯之艮,出入節時，南北无憂，行者亟至，在外歸來。
大壯之漸,陽氏狂惑，季孫亂憒，陪臣執政，平子拘折，我心不快。
大壯之歸妺,五烏六鴟，相對蹲跂，禮讓不興，虞芮爭訟。
大壯之豐,顧念所生，隔在東平，遭離滿沸，河川決潰，幸得无恙，復歸相室。
大壯之旅,追獵東走，兔逃我後，吾銳不利，獨空无有。
大壯之巽,犬吠非主，上下膠擾，敵人襲戰，閔王逃走。
大壯之兌,嵩高岱宗，峻直且神，觸石膚寸，千里蒙恩。
大壯之渙,陳魚觀社，佷荒踰矩，為民開緒，亡其祖考。
大壯之節,四壁无戶，三步一止，東西南北，利不可得。
大壯之中孚,求君衣裳，情不可當，觸諱西行，為伯生殃。君之上歡，得其安存。
大壯之小過,春鴻飛東，以馬貿金，利可得深。
大壯之既濟,禾生䖝蠹，還自剋賊，使我无得。
大壯之未濟,桀亂無道，民散不聚，倍室棄家，逃遁出走。
晉之晉,銷鋒鑄耜，休牛放馬，甲兵解散，夫婦相保。
晉之乾,一衣三冠，无所加元，衣服不來，為我災患。
晉之坤,百足俱行，相輔為強，三聖翼事，王室寵光。
晉之屯,魚蛇之怪，大人憂懼，梁君好城，失其安居。
晉之蒙,少無強輔，長不見母，勞心遠思，自傷憂苦。
晉之需,前涉溽暑，解不可取，離河三里，敗我利市，老牛病馬，去之何悔？
晉之訟,君明有德，登天大祿，布政施惠，以感恩福，中子南遊，翱翔未復。
晉之師,嘵然唯諾，敬上尊客，執恭除患，禦侮致福。
晉之比,黍稷禾稻，垂秀方造，中旱不雨，傷風病藁。
晉之小畜,三嬴六罷，不能越跪，東賈失馬，往反勞苦。
晉之履,倚立相望，引衣欲莊，陰雲蔽日，暴雨祈集，降我歡會，使道不通。
晉之泰,高腳疾步，受肩善趨，日走千里，賈市有得。
晉之否,北風寒涼，雨雪益冰，憂思不樂，哀悲傷心。
晉之同人,貞鳥鳴鳩，執一无尤。寢門治理，君子悅喜。
晉之大有,蓼蕭露瀼，君子龍光。鳴鸞雍和，福祿來同。
晉之謙,南行求福，與喜相得。封受上賞，鼎足輔國。
晉之豫,桑華腐蠹，衣弊如絡。女功不成，絲布為玉。
晉之隨,左服易，右王良，心歡嘉，利從己。
晉之蠱,壽考不忘，駕騂東行。之適陳宋，南賈楚荊，得利息長，旅自多罷，畏晝喜夜。
晉之臨,羔羊皮弁，君子朝服，輔政扶德，以合萬福。
晉之觀,鸇鳩徙巢，西至平州，遭逢雷電，破我葦蘆，室家飢寒，思吾故初。
晉之噬嗑,大尾小頭，重不可搖。上弱下強，陰制其雄。
晉之賁,䟽足息肩，有所忌難，金城銅郭，以鐵為關，藩屏自衛，安止无患。
晉之剝,天命玄鳥，下生大商，造定四表，享國久長。
晉之復,賦歛重數，政為民賊，杼軸空虛，家去其室。
晉之无妄,陰陽隔塞，許嫁不荅，宛丘新臺，悔往歎息。
晉之大畜,願望登虛，意常欲逃，賈辛醜惡，妻不安夫。
晉之頤,踧行竊視，有所畏避，蔽目伏藏，以夜為利。
晉之大過,信敏恭謙，敬鬼尊神，五岳四瀆，克厭帝心，受福宜年。
晉之坎,懸懸南海，去家萬里，飛兔腰裊，一日見母，除我憂悔。
晉之離,雖污不辱，因何洗足，童子褰衣，五年平復。
晉之咸,宮城立見，衣就袂裙，恭謙自衛，終无禍尤。
晉之恆,敝笱在梁，不能得魚，望貧千里，所至空虛。
晉之遯,千里騂駒，為王服車，嘉其驪榮，君子有成。
晉之大壯,鼎足承德，嘉謀生福，為王開庭，得心所欲。
晉之明夷,右手無合，獨折左指，禹湯失佐，事功弗立。
晉之家人,憂凶憎累，患近不解，心意西東，事无成功。
晉之睽,東行食榆，困於枯株，失妻无家，志窮為憂。
晉之蹇,五經六紀，仁道所在，正月繁霜，獨不離咎。
晉之解,解緩不前，慆怠失便；二至之戎，家无禍凶，刻水象形，聞言不信。
晉之損,仁愛篤厚，不以所忿，害其所子，從我舊都，日益富有。
晉之益,缺破不成，胎卵未生，弗見兆形。
晉之夬,摧角不傷，雖折復長，秉德无騫，老賴榮光。
晉之姤,乘桴渡海，免脫厄中，雖困无咎。
晉之萃,孔鸞鴛雛，鵁鵝鵜鴣，翱翔紫淵，嘉禾之圃，君子以娛。
晉之升,眾來得願，甘露溫潤，樂易君子，不逢禍亂。
晉之困,東騎墮落，千里獨宿，高岸為谷，陽失其室。
晉之井,八才既登，以成善功，厖降庭堅，國无憂凶。
晉之革,邯鄲反言，父兄生患，竟涉憂恨，卒死不還。
晉之鼎,五銳鐵頤，倉庫空虛，賈市无盈，與利為仇。
晉之震,白鳥衘餌，鳴呼其子，施技張翅，來從其母。
晉之艮,學靈三年，聖且明神。先見善祥，嘉吉福慶，餌吉知來，告我无咎。
晉之漸,雲孽蒸起，失其道理。傷害年穀，神君之精。
晉之歸妺,春耕有息，秋入利福。獻𧲨大𤡆，以樂成功。
晉之豐,羸豕躑躅，虎入都邑。遮遏左右，國門勑至。
晉之旅,東行西維，南北善迷，逐旅失群，亡我襦衣。
晉之巽,居室之倫，夫婦和親，小人乘車，碩果失豢。
晉之兌,東方孟春，乘冰戴盆，懼危不安，終身所歡。
晉之渙,風吹塵起，十里无所，南國年傷，不可安處。
晉之節,重載傷車，婦失无夫，三十不室，獨坐空廬。
晉之中孚,敗牛羸馬，與利為市，不我嘉喜。
晉之小過,日出阜東，山蔽其明，章甫薦屨，箕子佯狂。
晉之既濟,出入門所，與道開通，𣏌梁之信，不失日中，少季渡江，來歸其邦，疾病危亡。
晉之未濟,邑兵衛師，如轉蓬時，居之危凶。
明夷之明夷,他山之儲，與璆為仇，來攻吾城，傷我肌膚，邦家騷憂。
明夷之乾,踐履寒冰，十步九尋，雖有苦痛，不為憂病。
明夷之坤,太公避紂，七十隱處，卒逢聖文，為王室輔。
明夷之屯,日月之塗，所行必到，无有患悔。
明夷之蒙,諷德訟功，美周盛隆。旦輔成周，光濟沖人。
明夷之需,童女无室，未有配合，空坐獨宿。
明夷之訟,穿鼻繫株，為虎所拘。王母祝祠，禍不成災，遂然脫來。
明夷之師,黃帝神明，八子聖聰，佚受大福，天下平康。
明夷之比,深谷為陵，衰者復興，亂傾之國，民得安息，中婦病困，遂入冥室。
明夷之小畜,道遠遼絕，路宿多悔，頑囂相聚，生我畏惡。
明夷之履,旦樹菽豆，暮成藿羹，心之所樂，志快心歡。
明夷之泰,切切之患，凶憂不成，虎不敢齚，利當我身。
明夷之否,王伯遠宿，長婦在室，異袍恃食，所求不得。
明夷之同人,寒燠失時，陽旱為災，雖耗无憂。
明夷之大有,雖窮復通，履危不凶，保其明功。
明夷之謙,狼虎所宅，不可以居，為我患憂。
明夷之豫,喋囁處耀，昧冥相傳。多言少實，語無成事。
明夷之隨,履冰蹈凌，雖困不窮。播雀登巖，卒無憂凶。
明夷之蠱,文文墨墨，憂禍相雜。南北失志，東西不得。
明夷之臨,爭訟不已，更相談訽。張季弱日，被髮北走。
明夷之觀,德積逢時，宜其美才。相明輔聖，拜受福休。長女不嫁，後為大悔。
明夷之噬嗑,江水沱汜，思附君子。伯仲爰歸，不我肯顧，姪娣恨悔。
明夷之賁,光禮春成，陳寶雞鳴。陽明失道，不能自守，消亡為咎。
明夷之剝,驚虎無患，虞為我言。賴得以安。
明夷之復,偽言妄語，轉相詿誤，不知狼處。
明夷之无妄,履悖自敵，凶憂來到，痛不能笑。
明夷之大畜,牽尾不前，逆理失臣，惠朔以奔。
明夷之頤,三狸搏鼠，遮遏前後，死於環城，不得脫走。
明夷之大過,言笑未卒，憂來暴卒。身墨丹索，檻囚裝束。
明夷之坎,陰積不已，雲作淫雨。傷害平陸，民无室屋。
明夷之離,山林麓藪，非人所處。鳥獸无禮，使我心苦。
明夷之咸,新作初陵，踰蹈難登。三駒推車，跌頓傷頤。
明夷之恆,魂微惙惙，行纊聽絕。曠然大通，復更生活。
明夷之遯,欒子作殃，伯氏誅傷。州犁奔楚，去其邑鄉。
明夷之大壯,驕胡犬形，造惡作凶。无所能成，還自滅身。
明夷之晉,陳辭達城，使安不傾。增榮益譽，以成功名。
明夷之家人,三𣏌无棗，家无積莠。使鳩求婦，頑不我許。
明夷之睽,慎禍重病，顏子為友，乃能安存。牢戶繫羊，乃能受慶。
明夷之蹇,鹿得美草，鳴呼其友。九族和穆，不憂飢乏。
明夷之解,亡玉失鹿，不知所伏。利以避危，全我生福。甘雨時降，年歲有得。
明夷之損,逢時得當，身受福慶。
明夷之益,鵠思其雄，欲隨鳳東。順理羽翼，出次須日。中留北邑，復反其室。
明夷之夬,環堵倚鉏，升升屬口。貧賤所處，心寒昨苦。
明夷之姤,孤獨特處，莫依為輔，心勞志苦。
明夷之萃,稷為堯使，西見王母。拜請百福，賜我喜子，長樂富有。
明夷之升,鳴條之郊，北奔犬胡。左衽為長，國號匈奴。王君旄頭，立尊單于。
明夷之困,絕而復通，雖達不窮。終得其願，姬姜相從。
明夷之井,陽并悖狂，拔劍自傷，為身坐殃。
明夷之革,方圓不同，剛柔異鄉。掘井得石，勞而无功。
明夷之鼎,乘風雨會，與飛鳥俱。動舉千里，見我愛母。
明夷之震,三塗五岳，陽城太室。神明所扶，獨无兵革。
明夷之艮,鴟鴞取婦，深目窈身。折腰不媚，與伯相背。
明夷之漸,轉行軌軌，行近不遠。旦夕入門，與君笑言。
明夷之歸妺,求利難國，逃去我北。復歸其城，不為吾賊。
明夷之豐,日月之途，所行必到。无凶无咎，安寧不殆。
明夷之旅,管仲遇桓，得其願歡。膠目啟牢，振冠无憂。笑戲不止，空言妄行。
明夷之巽,出入蹈踐，動順天時。俯仰有節，禍災不來。
明夷之兌,內崩傷中，上亂无恆。雖有美粟，我不得食。
明夷之渙,逐禍除患，道德神仙。遏惡萬里，福常在前，身樂以安。
明夷之節,牛驚馬走，上下渾擾。鼓音不絕，頃公奔敗。
明夷之中孚,西上九陂，往來留連。止須時日，虛與有德。
明夷之小過,虎怒捕羊，猬不能攘。
明夷之既濟,湧泉滈滈，南流不絕。卒為江海，敗壞邑里，家無所處。將帥襲戰，獲其醜虜。
明夷之未濟,桃弓葦戟，除殘去惡，敵人執服。
家人之家人,天命赤烏，與君徼期。征伐无道，誅其君傲，居止何憂？
家人之乾,千歲槐根，身多斧瘢。傷癰擣理，枝葉不出。
家人之坤,喭喭諤諤，虎豹相齚。懼畏悚息，終无難惡。
家人之屯,娶於姜呂，駕迎新婦。少齊在門，夫子歡喜。
家人之蒙,膏壤肥澤，民人孔樂。宜利居止，長安富有。
家人之需,主有聖德，上配大極。皇靈建中，授我以福。
家人之訟,耄老蒙鈍，不見東西。少者弗慕，君不與謀。懸輿致仕，退歸里居。
家人之師,三狂北行，道逢大狼。暮宿患澤，為禍堪傷。
家人之比,更旦初歲，振除禍敗。新衣元服，拜受利福。
家人之小畜,杲杲白日，為月所食。損上毀下，鄭昭出走。
家人之履,君子失意，小人得志。亂擾並作，姦邪充塞。雖有百堯，顛不可救。
家人之泰,仁德履洽，恩及異域。澤被殊方，福慶隱伏。作蚕不織，寒无所得。
家人之否,東求金玉，反得弊石。名曰无宜，字曰醜惡，眾所賤薄。
家人之同人,擊鼓合戰，士怯叛亡。威令不行，敗我成功。
家人之大有,仲春孟夏，和氣所舍。生我嘉福，國無殘賊。
家人之謙,尹氏伯奇，父子生離。无罪被辜，長舌為災。
家人之豫,三穀不熟，民苦困極。駕之新邑，嘉樂有德。
家人之隨,登虛望貧，暮食无食。長子南戍，與我生分。
家人之蠱,東市齊魯，南賈荊楚。羽毛齒革，為吾利寶。
家人之臨,節情省欲，賊斂有度。家給人足，公劉以富。
家人之觀,恭寬信敏，功加四海。辟去不祥，喜來從母。
家人之噬嗑,張狂妄作，與惡相逢。不得所欲，生我獨凶。
家人之賁,畫龍頭頸，文章不成。甘言美語，詭辭無名。
家人之剝,騎龍乘風，上見神公。彭祖受刺，王喬讚通。巫咸就位，拜壽無窮。
家人之復,溫仁君子，忠孝所在。八國為鄰，禍災不處。
家人之无妄,威權分離，烏夜徘徊。群蔽目光，大人誅傷。
家人之大畜,學靈三年，聖且明神。先知善祥，吉喜福慶。神烏來見，告我無憂。
家人之頤,東山家辭，處婦思夫。伊威盈室，長股羸戶。歎我君子，役日未已。
家人之大過,張頷開口，舌直距齒。然諾不行，政亂无緒。
家人之坎,吹角高邦，有夫失羊。眾民驚惶，警慎避咎，勑不行殃。
家人之離,南行出城，世得福祉。王姬歸齊，賴其所欲。
家人之咸,心狂老悖，視聽聳類。政令无常，下民多孽。
家人之恆,安上宜官，一日九遷。踰群超等，牧養恆山。
家人之遯,東鄰嫁女，為王妃后。莊公築館，以尊王母，歸于京師，季姜悅喜。
家人之大壯,六甲無子，己喪其戊。五丁不親，庚失曾孫，癸走出門。
家人之晉,陰霧不清，濁政亂民。孟秋季夏，水壞我居。
家人之明夷,騎豚逐羊，不見所望。經涉虎廬，亡身失羔。
家人之睽,安床厚褥，不歸久宿。棄我喜宴，困於南國。投杼之憂，弗成禍災。
家人之蹇,五方四維，平安不危。利以居止，保有玉女。
家人之解,西賈巴蜀，寒雪至轂。欲前不得，復反其室。
家人之損,剛柔相呼，二姓為家。霜降既同，惠我以仁。
家人之益,天馬五道，炎火分處。往來上下，住又駒亡。衣柔巾麻，相隨哭歌，凶惡如何？
家人之夬,出門懷憂，東上禍丘。與凶相遇，自為災患。
家人之姤,西行求玉，冀得隋璞。反見凶惡，使我驚惑。
家人之萃,出門无妄，動作失利。銜憂懷禍，使我多悴。
家人之升,高樓無柱，顛僵不久。紂失三仁，身死牧野。
家人之困,避禍逃殃，身外不傷。高貴疾顛，華落墮凶。
家人之井,張牙反目，怒齚作怒。狂馬燒犬，道驚傷軫。
家人之革,泉涸龍憂，箕子為奴。干叔隕命，殷破其家。
家人之鼎,向食飲酒，嘉賓聚會。牂羊大豬，君子饒有。
家人之震,黃牛騂犢，東行折角。冀得百牂，反亡我囊。
家人之艮,路多枳棘，步刺我足。不利旅客，為心作毒。
家人之漸,執斧破薪，使媒求婦。和合二姓，親御斯酒。居比鄰里，姑公悅喜。
家人之歸妺,駕車出門，順時宜西。福佑我身，安寧無患。
家人之豐,日新東從，魁杓為禍。僕臺為秦，使我久坐。
家人之旅,山陵丘墓，魂魄室屋。精光竭盡，長臥无覺。
家人之巽,孩子貪餌，為利所悅。探把釜甑，爛其臂手。
家人之兌,何材待時，閉戶獨愁。蚯蚓冬行，解我无憂。桑蚕不得，女功弗成。
家人之渙,解商驚惶，散我衣裝，君不安邦。
家人之節,害政養賊，背主入愆。跛行不安，國危為患。
家人之中孚,禍走患伏，喜為我福。凶惡消亡，災害不作。
家人之小過,老馬無駒，病雞不雛。三雌獨宿，利在山北。
家人之既濟,播天舞地，嘵亂神所，居樂无咎。
家人之未濟,異國殊俗，情不相得。金木為仇，酉賊檀穀。
睽之睽,倉盈庾億，宜稼黍稷，年歲有息。
睽之乾,被服文衣，遊觀酒池，上堂見觴。喜為吾兄，使我憂亡。
睽之坤,邑姜叔子，天文在手。實沉參墟，封為晉侯。
睽之屯,改柯易葉，飯溫不食。豪雄爭強，先者受福。
睽之蒙,馨香陟降，明德上登。社神佑顧，命予大鄰。
睽之需,老狼白驢，長尾大狐，前顛卻躓，進退遇祟。
睽之訟,山沒丘浮，陸為水魚，燕雀无廬。
睽之師,懿公淺愚，不深受謀。无援失國，為狄所賊。
睽之比,鼎煬其耳，熱不可舉。大塗塞壅，旅人心苦。
睽之小畜,凶聲醜言，惡不可聞。君子舍之，往恨我心。
睽之履,昧暮乘車，履危蹈溝。亡失群物，摧折兩軸。
睽之泰,南有嘉魚，駕黃取𩹊。魴鱮詡詡，利來毋憂。
睽之否,隔在九山，往來勞難。心結不通，失其所歡。
睽之同人,下流難居，狂夫多罷。貞良溫柔，年歲不富。
睽之大有,狐狸雉兔，畏人逃去。分走竄匿，不知所處。
睽之謙,異體殊俗，各有所屬。西鄰孤嫗，欲寄我室。主母罵詈，終不可得。
睽之豫,怒非怨妬，貪得腐鼠。而呼鵲鸇，自令失餌，致被困患。
睽之隨,五心六意，岐道多怪。非君本志，生我恨悔。
睽之蠱,三班六黑，同室共食。日長月息，我家有德。
睽之臨,方船備水，旁河燃火，終身无禍。
睽之觀,翳屏獨語，不聞朝市。以利居服，兔跛後聞。
睽之噬嗑,以處不安，從反觸患。
睽之賁,剠刖髡劓，人所賤棄。批捍之言，我心不快。
睽之剝,皋田禾黍，搥壤麻阜。衣食我躬，室家饒有。
睽之復,兩目失明，日奪无光。脛足跛踦，不可以行，頓於丘傍。
睽之无妄,金城朔方，外國多羊。履霜不時，去復為憂。
睽之大畜,匿病不醫，亂政傷災。紂作淫虐，商破其墟。
睽之頤,鬼泣哭枉，悲傷無後。甲子昧爽，殷人絕祀。
睽之大過,焱風卒起，車馳袍褐。棄古追亡，失其和節，心憂惙惙。
睽之坎,耄老失明，聞善不從。自令顛沛，敗為咎殃。
睽之離,隨風騎龍，與利相逢。田獲三狐，商伯有功。衝衝之邑，長安无他。
睽之咸,三牛五䍧，重明作福，使我有得。疾人官獄，憂在心腹。
睽之恆,孟巳乙丑，哀呼尼父。明德訖終，亂害滋起。
睽之遯,華燈百枝，消暗衰微。精光訖盡，奄如灰縻。
睽之大壯,鷹飛雉退，兔伏不起。弧張狼鳴，野雞飛驚。
睽之晉,鬭戰天門，身有何患？室家具在，不失其歡。
睽之明夷,東家殺牛，行逆腥臊，神背西顧，命衰絕周。亳社災燒，宋人夷誅。
睽之家人,陰陽辨舒，二姓相合。婚姻孔云，生我利福。
睽之蹇,東入海口，循流北走。一高一下，五邑无主。十日六夜，死於水涘。
睽之解,孤竹之墟，失婦无夫。傷於蒺藜，不見其妻。東郭棠姜，武子以亡。
睽之損,天戶東墟，盡既為災。跰𨂡黯聾，秦伯受殃。
睽之益,賴先休光，受福之祉。雖遭亂潰，獨不危殆。
睽之夬,折若閉目，不見稚叔。三足孤烏，遠去家室。
睽之姤,二人同室，兄弟合食。和樂相好，各得所敬。
睽之萃,繼體守藩，縱欲廢賢。君臣淫遊，夏氏失身。側室之門，福祿來存。
睽之升,老狐屈尾，東西為鬼。病我長女，坐涕詘指。或西或東，大華易誘。
睽之困,大樹之子，百條共母。當夏六月，枝葉盛茂。鸞鳳以庇，召伯避暑。穉穉卭甚，各得其所。
睽之井,井堙木刊，國多暴殘。秦王失戍，壞其太壇。
睽之革,駕黃買蒼，與利相迎。心獲所守，不累弟兄。
睽之鼎,庾億倉盈，年歲安寧，稼穡熟成。
睽之震,人生馬淵，壽老且神。飛騰上天，舍宿軒轅，居常樂安。
睽之艮,思顧所之，乃令逢時。洗我故憂，拜我歡來。
睽之漸,魁罡所當，初為敗殃。君子留連，困於水漿。求金東山，利在代鄉。賈市有息，子載母行。
睽之歸妺,鉛刀攻玉，无不鑽鑿。龍體其舉，魯般為輔。三仁翼事，所求必喜。
睽之豐,喜來如雲，舉家蒙歡。眾才君子，駕福盈門。
睽之旅,響像无形，骨體不成。微行衰索，消滅無名。
睽之巽,積水不溫，北陸苦寒。露宿多風，君子傷心。
睽之兌,黃馬綠車，駕之大都。讚達才能，使我无憂。
睽之渙,從風放火，艾芝俱死。三害集聚，十子患傷。
睽之節,一身三手，无益於輔。兩足共節，不能克敏。
睽之中孚,南向一室，風雨並入。塵埃積濕，主毋盲痺，偏枯心疾，亂我家資。
睽之小過,采薇出車，魚麗思初。上下促急，君子懷憂。
睽之既濟,先易後否，告我利市。騷蘇自苦，思吾故止。
睽之未濟,生宜地乳，上皇大喜。隆我祉福，貴壽无極。
蹇之蹇,同載共輿，中道別去。喪我元夫，獨與孤居。
蹇之乾,叔盻拘冤，祁子自邑。乘遽解患，羊舌免脫，賴得全生。
蹇之坤,兔聚東郭，眾犬俱獵。圍缺不成，无所能獲。
蹇之屯,作室山根，人以為安。一旦崩頹，敗我盤飡。
蹇之蒙,疾風塵起，亂擾崩始。強大并小，先否後喜。
蹇之需,潔齊沐浴，思明君德。哀公怯弱，風氏復北。
蹇之訟,土瘠瘦薄，培塿无柏，使我不樂。
蹇之師,褰衣涉河，水深漬罷。賴幸舟子，濟脫无他。
蹇之比,送我季女，至于蕩道。齊子旦夕，留連久處。
蹇之小畜,三孫六子，安无所苦。中歲發殆，亡我所使。
蹇之履,揚風偃草，塵埃俱起。清濁溷散，忠直隱處。
蹇之泰,歷險登危，道遠勞疲。玄豕自歸，困涉大波。
蹇之否,六藝之門，仁義俱存。鎡基逢時，堯舜為君。傷寒熱溫，下至黃泉。
蹇之同人,被服文衣，遊觀酒池。上堂見觴，喜為吾兄，使我憂亡。
蹇之大有,生時不利，天命災至。制於斧瘢，晝夜苦勤。
蹇之謙,天門開闢，牢戶寥廓。桎梏解脫，拘囚縱釋。
蹇之豫,川淵難遊，水為我憂。多言少實，命鹿為駒。建德開基，君子逢時。利以仲疑。
蹇之隨,鄉歲逢時，與生為期。枝葉盛茂，君子无憂。
蹇之蠱,六鷁退飛，為衰敗祥。陳師合戰，左股夷傷。遂崩不起，霸功不成。
蹇之臨,雷君出裝，隱隱西行。霖雨不止，流為巨江，南國以傷。
蹇之觀,牙孽生齒，室蟠啟戶。幽人利貞，鼓翼起舞。
蹇之噬嗑,火起上門，不為我殘。跳脫東西，獨得生完。不利出鄰，病疾憂患。
蹇之賁,舉事无成，不利出征。言不可用，眾莫能平。
蹇之剝,老狼白驢，長尾大狐。前顛卻躓，進退遇祟。
蹇之復,日入道極，勞者休息。班馬還師，復我燕室。
蹇之无妄,林麓山藪，非人所處。鳥獸无禮，使我心苦。
蹇之大畜,蓄利積福，日新其德。高氏飲食，憂不為患。
蹇之頤,張羅百目，鳥不得北。縮頸掛翼，困於窘國。君子治德，獲譽受福。
蹇之大過,伯虎仲熊，德義淵弘。使布五教，陰陽順序。
蹇之坎,跛踦相隨，日暮牛罷。陵遲後旅，失利亡雌。
蹇之離,嬴氏違良，使孟尋兵。師老不已，敗於齊卿。
蹇之咸,日月並居，常暗且微。高山萌顛，丘陵為谿。
蹇之恆,鳥鵲食穀，張口受哺。蒙被恩德，長大成就。柔順利貞，君臣合好。
蹇之遯,雖躓復起，不毀牙齒。克免平復，憂除无疾。
蹇之大壯,草木黃落，歲暮无室。虐政為賊，大人失福。
蹇之晉,避凶東走，反入禍口。制於牙爪，骨為灰土。
蹇之明夷,欲飛不能，志苦心勞，福不我求。
蹇之家人,羔裘豹祛，東與福遇。駕迎吾兄，送我鸝黃。
蹇之睽,東耕破犂，西失良妻。災害不避，家貧无資。
蹇之解,魚陸失所，鳧䵷困苦。澤无雚蒲，晉國以虛。
蹇之損,脫兔无蹄，三步五罷。南行不進，後市身苦。
蹇之益,行役未已，新事復起。姬姜勞苦，不得休止。
蹇之夬,向日揚光，火為正王。消金厭兵，雷車避藏。陰雨不行，民安其鄉。
蹇之姤,放衘垂轡，奔馬不制，棄法作奸，君失其位。
蹇之萃,司命下游，喜解我憂。皇母緩帶，嬰子笑喜。
蹇之升,黃帝出遊，駕龍乘馬。東上泰山，南過齊魯，郡國咸喜。
蹇之困,既往不說，憂來禍結。北戶為患，无所申雪。
蹇之井,荷蕢隱名，以避亂傾。終身不仕，遂其潔清。
蹇之革,折挺舂稷，君不得食。頭痒搔跟，无益於疾。
蹇之鼎,植根不固，華葉落去，便為枯樹。
蹇之震,凶門生患，牢戶多冤。沙池禿齒，使叔困貧。
蹇之艮,登山履谷，與虎相觸。猬為功曹，班叔奔北，脫之喜國。
蹇之漸,麟鳳所翔，國无咎殃。賈市十倍，復歸惠里。
蹇之歸妺,路險道難，水遏我前。進往不利，回車復還。
蹇之豐,延頸望邑，恩歸其室。臺榭不成，未得安息。
蹇之旅,蒙生株瞿，棘掛我須。小人妬嫉，使恩不遂。
蹇之巽,南至隱域，深潛處匿。聰明閉塞，與死為伍。
蹇之兌,機餌設張，司暴子良。范叔不廉，凶害及身。
蹇之渙,從騎出門，遊戲空城。阪高不進，利无所得。
蹇之節,西國疆梁，為虎作狼。東吞楚齊，并有其王。
蹇之中孚,登山代輻，虎在我側。王孫无懼，仁見不賊。
蹇之小過,六月睽睽，各欲有望。後來未壯，俟時旦明。
蹇之既濟,道涉多阪，牛馬蜿蟺。車不麗載，請求不得。
蹇之未濟,一口三舌，相妨无益。群羊百䍧，不為威強。亡馬失駒，家耗於財。
解之解,駕行出遊，鳥鬭車前，更相捽滅。兵寇旦來，回車亟還，可以无憂。
解之乾,大都之居，无物不具。抱布貿絲，所求必得。
解之坤,膠著木連，不出牢關。家室相安。
解之屯,孟伯食長，懼其畏王。賴四蒙五，抱福歸房。
解之蒙,防輿疲駟，不任衘轡。君子服之，談何容易。
解之需,許嫁既婚，利福在身。適惠生桓，為我魯君。
解之訟,入門大喜，上堂見母。妻子俱在，兄弟饒友。
解之師,推車上山，力不能任。顛蹶蹉跌，傷我中心。
解之比,鴈飛退去，不食其雛。禽尚如此，何況人與？
解之小畜,福棄我走，利不可得。幽人利貞，終无怨慝。
解之履,夫妻反目，不能正室。翁云于南，姬言還北。並后匹嫡，二政亂國。
解之泰,陽衰伏匿，陰淫為賊。賴幸王孫，遂至喜國。
解之否,入山求玉，不見和璞。終日至暮，勞无所得。
解之同人,鳴鸞四牡，駕出行狩。合格有獲，獻公飲酒。
解之大有,覆手舉牘，易為功力。月正元日，平飲致福。
解之謙,三火高明，雨滅其光。高位疾顛，驕恣誅傷。
解之豫,褁糗荷糧，與利相逢。高飛有德，君大獲福。
解之隨,道理和得，人不相賊。君子往之，樂有利福。
解之蠱,水土相得，萬物蕃殖。膏澤優渥，君子有德。
解之臨,天孫帝子，與日月處。光榮於世，福祿繁祉。
解之觀,陪依在位，乘非其器。折足覆餗，毀傷寶玉。
解之噬嗑,鷁飛中退，舉事不遂。且守仁德，猶免失墜。
解之賁,經棘正冠，意盈不廉。桀紂迷惑，讒佞傷賢，使國亂煩。
解之剝,申酉退跌，陰慝前作。柯條花枝，復泥不白。
解之復,平正賤使，主服苦事。
解之无妄,釣魴河湄，水長无涯，振手徒歸。上下昏迷，屬公孫齊。
解之大畜,胎養萌生，始見兆形。遭逢雷電，摧角折頸。采䖟山頭，終安不傾。
解之頤,陽春枯槁，夏多水潦。霜雹俱擊，傷我禾黍，年歲困苦。
解之大過,三身六齒，痛疾不已。齲病蠹缺，墮落其宅。
解之坎,失恃无友，嘉耦出走，傫如喪狗。
解之離,寅重微民，歲樂年息。有國无咎，君子安喜。
解之咸,登几上車，駕駟南遊。合散從橫，燕秦以強。
解之恆,鳥集茂木，順柔利貞。心樂願得，感戴慈母。
解之遯,啟蟄始生，萬物美榮。祉祿未成，市賈无嬴。
解之大壯,驕胡大形，造惡作凶。无所能成，還自滅身。
解之晉,異國他土，出良駿馬。去如奔䖟，害不能傷。
解之明夷,恪敬竟職，心不作慝。君明臣忠，民賴其福。
解之家人,三女求夫，伺候山隅。不見復關，長思憂歎。
解之睽,駕福乘喜，東至嘉國。戴慶南行，離我室居。
解之蹇,四姦為殘，齊魯道難。前驅執殳，戒守无患。
解之損,下擾上煩，蠹蠱為患，歲飢无年。
解之益,雞雉失雛，常畏狐狸。黃池要盟，越國以昌。
解之夬,堅冰黃鳥，終日悲號。不見白粒，但觀蓬蒿。數驚鷙鳥。孰為我憂？
解之姤,王銑鐵頤，倉庫空虛。市賈無盈，與我為仇。
解之萃,竊名盜位，居非其家。霜隕不實，為陰所賊。
解之升,賊仁傷德，天怒不福。斬刈宗社，失其本域。
解之困,萬物初生，蟄虫振起。益壽增福，日受其喜。
解之井,和氣所在，物皆不朽。聖賢居位，國无凶咎。
解之革,麟游鳳舞，歲樂民喜。
解之鼎,行行窘步，次宿方舍。居安不懼，姬姜何憂？
解之震,水深難遊，霜寒難涉。商伯失利，旅人稽留。
解之艮,跛踦相隨，日莫牛罷。陵遲後旅，失利亡雌。
解之漸,一年九鎖，更相牽攣。案明如市，不得東西。請讞得報，日中被刑。
解之歸妺,春桃生花，季女宜家。受福多年，男為邦君。
解之豐,雷鼓東行，稼穡凋傷。大夫執政，君替其明。
解之旅,季世多憂，亂國淫遊。殃禍立至，民無以休。
解之巽,發輗溫湯，過角宿房。宜時布和，无所不通。
解之兌,水中大賈，求利食子。商人至市，空无所有。
解之渙,春草萌生，萬物敷榮。陰陽和調，國樂无憂。
解之節,左眇右盲，目視不明。下民多孽，君失其常。
解之中孚,悅以內安，不利出門。憂除禍消，公孫何尤。
解之小過,丹書之信，言不負語。易我驎驥，君子有德。
解之既濟,上政搔擾，螟䖝並起。害我嘉穀，年歲无稷。
解之未濟,干旄旌旗，執職在郊。雖有寶珠，无路致之。
損之損,路多枳棘，步刺我足。不利孤客，為心作毒。
損之乾,鯉鮒鮪鰕，𠢳福多魚。資所有无，富我邦家。
損之坤,景星照堂，麟遊鳳翔。仁施大行，頌聲作興。征者无明，失其寵光。
損之屯,羊腸九縈，相推稍前。止須王孫，迺能上天。
損之蒙,四手共身，莫失所閑。更相放接，動失事便。
損之需,水流趨下，逯至東來。求我所有，買魴與鯉。
損之訟,春栗夏棗，少鮮希有。斗千石萬，貴不可販。
損之師,旦往暮還，相佑與聚，无有凶患。
損之比,大虵當路，使季畏懼。湯火之災，切直我膚。賴其天幸，歸于生廬。
損之小畜,從足去域，飛入陳國。有所畏避，深藏邃匿。
損之履,海為水宗，聰明且聖。百流歸德，无有叛逆，常饒優足。
損之泰,夏麥麩䵃，霜擊其芒。病君敗國，使年大傷。
損之否,秋隼冬翔，數被嚴霜。雄父夜鳴，家憂不寧。
損之同人,樂仁上德，東鄰慕義，來安吾國。
損之大有,遂憂除殃，污泥生梁，下田為汪。
損之謙,暗昧冥語，轉相詿誤。鬼魅所居，誰知臥處。
損之豫,南歷玉山，東入玉關。登上福堂，飲萬歲漿。
損之隨,比目四翼，來安我國。福善上堂，與我同床。
損之蠱,乘牛逐驥，日暮不至。路宿多畏，亡其騂騅。
損之臨,元吉无咎，安寧不殆。
損之觀,奮翅鼓翼，翱翔外國。逍遙徙倚，來歸溫室。
損之噬嗑,河伯娶婦，東山氏女。新婚三日，浮雲洒雨。露我菅茅，萬家之祐。
損之賁,嬰兒求乳，慈母歸子。黃麑悅喜，得見甘飽。
損之剝,貧鬼守門，日破我盆。毀罌傷瓶，空虛無子。
損之復,多載重負，損棄於野。予無稚子，但自勞苦。
損之无妄,雄狐綏綏，登山崔嵬。昭告顯功，大福允興。
損之大畜,嬰兒孩笑，未有所識。彼童而爭，亂我政事。
損之頤,十丸同投，為雉所維。獨得跳脫，完全不虧。
損之大過,狐濟濡尾，求橘得枳。季妣懷悔，鮑舍魚臭。
損之坎,跌足息肩，所忌不難。金城銅郭，以銕為關。藩屏周衛，安止无患。
損之離,戴堯扶禹，松喬彭祖。西過王母，道路夷易，无敢難者。
損之咸,京庾積聚，黍稷以極。行者疾至，可以厭飽。
損之恆,良天孔姬，脅悝登臺。樂季不扶，叔輒走逃。
損之遯,天之所予，福祿常在，不憂危殆。
損之大壯,行觸天綱，馬死車傷。身无憀賴，困窮乏糧。
損之晉,鉛刀攻玉，堅不可得。盡我筋力，胝蠒為疾。
損之明夷,穆違百里，使孟奮武。將軍師戰，敗於殽口。
損之家人,有人追亡，鳥言所匿，不旅日得。
損之睽,府藏之富，王以賑貸。捕魚河海，苟罔多得。
損之蹇,鴻飛遵陸，公歸不復，伯氏客宿。
損之解,鳧過稻廬，甘樂廣鰌。雖驚不去，田畯懷憂。
損之益,雨師娶婦，黃岩季子。成禮既婚，相呼面南。膏澤應時，年豐大喜。
損之夬,蓄積有餘，糞土不居。美哉輪奐，出有高車。
損之姤,重門擊柝，介士守護。終有他道，雖驚不懼。
損之萃,大都王市，稠人多寶。公孫宜賈，其貸萬倍。
損之升,秋隼冬翔，數被嚴霜。甲兵當庭，萬物不生。雄犬夜鳴，民擾以驚。
損之困,招禍致凶，來螫我邦。痛在手足，不得安息。
損之井,秦失其鹿，疾走先得。勇夫慕義，君子變服。
損之革,山陵四塞，遏我逕路。欲前不得，復還故處。
損之鼎,一指食肉，口无所得。舌嚵於腹。
損之震,晨夜驚駭，不知所止。皇母相佑，卒得安處。
損之艮,豺狼所言，語无成全。誤我白馬，使乾口來。
損之漸,呼精靈來，魄生无憂。疾病愈瘳，解我患愁。
損之歸妺,牧羊逐兔，使魚相捕。任非其人，卒歲无功，不免辛苦。
損之豐,堂祥上樓，與福俱居。席地妃治，國安无憂。
損之旅,禹召諸神，會稽南山。執玉萬國，天下康安。
損之巽,太姒文母，乃生聖子。昌發受命，為天下主。
損之兌,兩罝同室，兔无誰告，與狂相觸，蒙我以惡。
損之渙,桃雀竊脂，巢於小枝。動搖不安，為風所吹。寒恐悚慄，常憂殆危。
損之節,陽春長日，萬物華實，樂有利福。
損之中孚,鄰不我顧，而望玉女。身疾瘡癩，誰肯媚者？
損之小過,涸旱不雨，澤竭无流。魚鱉乾口，皇天不憂。
損之既濟,狼虎之鄉，日爭凶訟。受性貪饕，不能容縱。
損之未濟,陰注陽疾，水離其室。舟楫大作，傷害黍稷。民飢於食，亦病心腹。
益之益,文王四乳，仁愛篤厚。子畜十男，无有折夭。
益之乾,下堂出門，東至九山。逢福值喜，得其安閑。
益之坤,城上有烏，自名破家。招呼鴆毒，為國患災。
益之屯,伯虎仲熊，德義淵聞。使敷五教，陰陽順序。
益之蒙,飲酒醉酣，跳起爭鬭。手足紛挐，伯傷仲僵，東家治喪。
益之需,四目相視，稍近同機。日昳之後，見吾伯姊。
益之訟,隨時逐便，不失利門。多獲得福，富於封君。
益之師,隴西冀北，多見駿馬。去如焱颺，害不能傷。
益之比,白龍黑虎，起伏俱怒。蚩尤敗走，死於魯首。
益之小畜,鴻飛戾天，避害紫淵。雖有鋒門，不能危身。
益之履,平國不君，夏氏作亂。烏號竊發，靈公隕命。
益之泰,江漢上遊，政逆民憂。陰伐其陽，雄受其殃。
益之否,東家殺牛，聞臭腥臊。神怒不顧，命衰絕周。亳社災燒，妄夷誅愁。
益之同人,西誅不服，恃強負力。倍道趍敵，師走敗覆。
益之大有,一婦六夫，亂擾不治。張王季疾，莫適為公。政道壅塞，周君失邦。
益之謙,配合相迎，利之四鄉。昏以為期，明星煌煌。欣喜爽澤，所言得當。
益之豫,猿墮高木，不踒手足。握金懷玉，還歸其室。
益之隨,卷領遁世，仁德不害。三聖攸同，周國茂興。
益之蠱,去患脫厄，安无怵惕。上福喜堂，見我懽悅。
益之臨,帶季兒良，明知權兵。將師合戰，敵不能當，趙魏以強。
益之觀,鵠思其雄，欲隨鳳東。順理羽翼，出次須日。中留北邑，復反其室。
益之噬嗑,耳如驚鹿，不能定足。室家分散，各走匿竄。
益之賁,甲乙丙丁，俱位我庭。三丑六子，入門見母。
益之剝,躡華顛，觀浮雲。風不搖，雨不薄。心安吉，无患咎。
益之復,德施流行，利之四鄉。雨師洒道，風伯逐殃。巡狩封禪，以告成功。
益之无妄,水流趍下，遂成東海。求我所有，買鱣與鯉。
益之大畜,和氣相薄，膏潤津澤，生我嘉穀。
益之頤,憂驚以除，禍不成災，安全以來。
益之大過,堅冰黃鳥，常哀悲愁。不見白粒，但覩藜蒿。數驚鷙鳥，飄為我憂。
益之坎,翕翕䡘䡘，實墜崩顛。滅其命身。
益之離,因禍致福，喜盈其室。
益之咸,佳居千里，不見河海，无有魚市。
益之恆,鹿得美草，鳴呼其友。九族和睦，不憂飢乏。
益之遯,出門得堂，不逢禍殃。入戶自若，不見矛戟。
益之大壯,罍尊重席，命我嘉客。福祐久長，不見禍殃。
益之晉,鳴鴻俱飛，北就魚池。鱣鮪鰋鯉，多饒所有。一笱獲兩，利之過倍。
益之明夷,當風奮翼，與鳥飛北。入我嘉國，見吾慶室。
益之家人,麒麟鳳凰，善政得祥。陰陽和調，國无災殃。
益之睽,逐狐東山，水遏我前。深不可涉，失其後便。
益之蹇,丑戌亥子，飢饉前生。陰陽暴客，水絕我食。
益之解,狐狸雉兔，畏人逃去。分走竄匿，不知所處。
益之損,桀跖惡人，使德不通。炎旱為殃，年穀大傷。
益之夫,兔乳在室，行來雀食。虎懼我子，長號不已。
益之姤,土階明堂，禮讓益興。雄二相得，使民无疾。
益之萃,送金出門，并失玉丸。往來井上，破甕壞盆。
益之升,諷德誦功，美周盛隆。加其旦輔，光濟沖人。
益之困,盜竊滅身，貳母不親。王后無黨，毀其寶靈。
益之井,六目騤騤，各欲有至。專止未裝，俟侍旦明。
益之革,雀行求粒，誤入罟罭。賴仁君子，復脫歸室。
益之鼎,仁德孔明，患禍不傷。期誓不至，室人衘恤。
益之震,龜厭江海，陸行不止。自令枯槁，失其都市，雖憂無咎。
益之艮,孤獨特處，莫依為輔，心勞志苦。
益之漸,伯仲言留，叔子云去。雖自无咎，主母大喜。
益之歸妺,初憂不安，後得笑懽，雖懼无患。
益之豐,好戰亡國，師不以律。稱上殞墜，齊侯狠戾，其被災祟。
益之旅,鹿在澤陂，豺傷其麑，泣血獨哀。
益之巽,天地閉塞，仁智隱伏，商旅不行，利潤難得。
益之兌,福德之士，歡悅日喜。夷吾相桓，三歸為臣，賞流子孫。
益之渙,上无飛鳥，下乏走獸。亂擾未治，民勞於事。
益之節,據斗運樞，順天无憂，與樂並居。
益之中孚,戴瓶望天，不見星辰。顧小失大，福逃廬外。
益之小過,月削日衰，工女下機。宇宙滅明，不見三光。
益之既濟,操戟刺魚，被髮立憂，虎脫我衣，狼取我袍，亡馬失財。
益之未濟,兩人俱醉，相與悖戾。心乖不同，爭訟匈匈。
夬之夬,戴堯扶禹，松喬彭祖。西過王母，道里夷易，无敢難者。
夬之乾,狼戾美謀，无言不殊。允厭帝心，悅以獲佑。
夬之坤,歲暮花落，陽入陰室。萬物伏匿，絕不可得。
夬之屯,雞鳴失時，君騷相憂。犬吠不休，行者稽留。
夬之蒙,鳧鷖遊涇，君子以寧。履德不愆，福祿來成。
夬之需,薄為藩蔽，勁風吹卻，欲上不得，復歸其宅。
夬之訟,東行破車，步入危家。衡門垂倒，无以為主。賣袍續食，糟糠不飽。
夬之師,青牛白咽，呼我俱田。歷山之下，可以多耕。歲稔時節，民人安寧。
夬之比,異國殊俗，情不相得。金木為仇，百賊擅殺。
夬之小畜,陰陽精液，高熟晚拆。治卵成鬼，肇生頭目。日有大喜。
夬之履,飢蠱作害，偏多亂纏，緒不可得。
夬之泰,清冷如雲，為兵導先。民人冤急，不知西東。
夬之否,班馬旋師，以息勞疲。役夫嘉喜，入戶見妻。
夬之同人,坐爭立訟，紛紛匈匈。卒成禍亂，災及家公。
夬之大有,鹿食美草，逍遙求飽。日暮後門，過期乃還，肥澤且厭。
夬之謙,田鼠野雛，意常欲去。拘制籠檻，不得搖動。
夬之豫,月趍日步，周遍次舍。歷險致遠，无有難處。
夬之隨,天孫帝子，與日月處。光榮於世，福祿祉祉。
夬之蠱,晨風文翰，大舉就溫。昧過我邑，羿无所得。
夬之臨,旦生夕死，名曰嬰鬼，不可得視。
夬之觀,疾貧望仕，使伯南販。開牢擇羊，多得大䍧。
夬之噬嗑,長城驪山，生我大殘。涉叔發難，唐叔為患。
夬之賁,娶於姜呂，駕迎新婦。少齊在門，夫子歡喜。
夬之剝,隨時春草，舊枝葉起。扶踈條桃，長大美盛，華沃鑠舒。
夬之復,姬姜既歡，二姓為婚。霜降合好，西施在前。
夬之无妄,戴笠獨宿，晝不見日。勤苦无代，長勞悲思。
夬之大畜,始加元服，二十繫室。新婚既樂，伯季有得。
夬之頤,二室靈臺，文所止遊。雲物備故，長樂无憂。
夬之大過,久陰霖雨，塗行泥潦。商人依山，市空无有。
夬之坎,城壞壓境，數為齊病。侵伐不休，君臣擾憂。上下屈竭，士民無財。
夬之離,南國盛茂，黍稷醴酒。可以饗養，樂我嘉友。
夬之咸,憂在心腹，內崩為疾。禍起蕭墻，意如制國。
夬之恆,朽根刖樹，花葉落去。卒逢火焱，隨風僵仆。
夬之遯,樹表為壇，相與期言。午中不會，寵名棄廢。
夬之大壯,四足俱走，奴疲在後。德戰不勝，敗於東楚。
夬之晉,執轡西朝，回還故處。麥秀傷心，叔父无憂。
夬之明夷,長夜短日，陰為陽賊。萬物空枯，藏於北陸。
夬之家人,鳴鳩七子，均而不殆。長大成就，棄而合好。
夬之睽,三羊上山，馳至大原。黃龍負舟，遂到夷傷，究其玉囊。
夬之蹇,手足易處，頭尾顛倒。公為雌嫗，亂其蚕織。
夬之解,登高望家，役事未休。王政靡盬，不得逍遙。
夬之損,畏昏不行，候待旦明。燎獵受福，老賴其慶。
夬之益,孤獨特處，莫依无輔，心勞志苦。
夬之姤,山石朽破，消崩墮墜。上下離心，君受其祟。
夬之萃,文母聖子，無疆壽考。為天下主，人受其福。
夬之升,倔傀加俄，前後相違。言如鱉咳，語不可知。
夬之困,五龍俱超，強者敢走。露我苗稼，年歲大有。
夬之井,虎除善猛，難為功醫。驥疲鹽車，困於衘箠。
夬之革,江南多蝮，螫於手足。冤煩詰屈，痛徹心腹。
夬之鼎,心无所據，射鹿不得。多言少實，語成无事。
夬之震,君明主賢，鳴求其友。顯德之政，可以履事。
夬之艮,安上宜官，一日九遷。踰群越等，牧在常山。
夬之漸,俊辭解謝，除去垢污。驚之成患，嬰氏醳殘。
夬之歸妺,翁狂嫗盲，相牽北行。欲歸高邑，迷惑不得。
夬之豐,醉臥道傍，迷旦失明，不全我生。
夬之旅,北登鬼丘，駕龍東遊。王叔御后，文武何憂？
夬之巽,恬淡无患，遊戲道門。與神往來，長樂以安。
夬之兌,以緡易絲，抱布自媒。棄禮急情，卒罹悔憂。
夬之渙,被服大冠，遊戲道門。以禮相終，身无殃患。
夬之節,大麓魚池，陸為海涯。君子失行，小人相攜。
夬之中孚,淵泉溢出，為我邑祟。道路不通，孩子心憒。
夬之小過,十里望烟，散渙四分。形體滅亡，可入深淵，終不見君。
夬之既濟,傳言相誤，非奸徑路。鳴鼓逐狼，不知迹處。
夬之未濟,東失大珠，西行棄襦。時多不利，使我後起。
姤之姤,河伯大呼，津不可渡。往復爾故，乃无大悔。
姤之乾,蒙被恩德，長大成就。柔順利貞，君臣合好。
姤之坤,東山西山，各自止安。心雖相望，意不同堂。
姤之屯,登山上谷，與虎相觸。猬為功曹，班叔奔北，脫之嘉國。
姤之蒙,躓跛未起，失利後市。
姤之需,結珠懷履，卑斯以鬼，為君奴婢。
姤之訟,雞鳴失時，民僑勞苦。厖吠有威，行者留止。
姤之師,陳媯敬仲，示兆興姜。乃寓營丘，八世大昌。
姤之比,鹿畏人匿，俱入深谷。短命不長，為虎所得，死於牙腹。
姤之小畜,言无約結，不成契劵。殷叔季女，公孫爭之，強入委禽，不悅於心，乃適子南。
姤之履,鼓瑟歌舞，懽遺於酒。龍喜張口，大喜在後。
姤之泰,凶憂災殃，日益章明。禍不可救，三郤夷傷。
姤之否,水流趍下，遂成東海。求我所有，買鱣與鯉。
姤之同人,陰為陽賊，君不能剋。舉動失常，利无所得。
姤之大有,離床失案，龜喪其願。都市无會，叔季懷恨。
姤之謙,壅遏隄防，水不得行。火慎陽光，陰霓伏藏，走歸其鄉。
姤之豫,躄屈復伸，本乘浮雲，貴寵毋前。
姤之隨,實沉參虛，以義斷割。次陸服薪，成我霸功。
姤之蠱,金泉黃寶，宜與我市。娶嫁有息，利得過母。
姤之臨,禹召諸侯，會稽南山。執玉萬國，天下康寧。
姤之觀,三䖝作蠱，踐跡无與。勝母盜泉，君子不處。
姤之噬嗑,花葉墮落，公歸嫗宅。夷子失民，潔白不食。
姤之賁,履機懼毀，身王子廢。終得所欲，无有凶害。
姤之剝,道理和德，仁不相賊。君子攸往，樂有利福。
姤之復,合匏同牢，姬姜並居。
姤之无妄,關雎淑女，賢妃聖偶。宜家壽母，福祿長久。
姤之大畜,騏驥晚乳，不知子處。旋動悲鳴，痛傷我心。
姤之頤,智嵓絕理，陰孽謀生。十日不食，困於申亥。
姤之大過,監諸攻玉，无不穿鑿。麟鳳成形，德象君子。三仁翼事，所求必喜。
姤之坎,昧暮乘車，以至伯家。踰梁渡河，濟脫无他。
姤之離,吾有黍粱，委積外塲。有用服箱，運致我藏，富於喜糧。
姤之咸,喜笑且語，不能掩口。官爵並至，慶賀盈戶。
姤之恆,霧露雪霜，日暗不明。陰孽生疾，年穀大傷。
姤之遯,伯去我東，髮擾如蓬。寤寐長歎，展轉空床。內懷悵恨，摧我肝腸。
姤之大壯,亡羊補牢，毋損於憂。
姤之晉,販鼠賣卜，利少无謀，難以得家。
姤之明夷,西戎為疾，幽君去室。陳子發難，項伯成就。
姤之家人,秋風生哀，花落生悲。公室多難，羊舌氏衰。
姤之睽,持福厭患，去除天殘。日長夜盡，喜世蒙恩。
姤之蹇,新授大喜，福復重來。樂且日富，是惟豐財。
姤之解,前頓卻躓，左跌右逆。登高安梯，復反來歸。
姤之損,夢飯不飽，酒未入口。嬰女雖好，媒鴈不許。
姤之益,大都王市，稠人多寶。公孫宜賈，資貨萬倍。
姤之夬,兩人俱醉，相與悖戾。心乖不同，爭訟匈匈。
姤之萃,身无頭足，超蹠空乖。不能遠之，中道廢休，失利後時。
姤之升,三人俱行，六目光明。道逢淑女，與我驥子。
姤之困,進仕為官，不若復田，獲壽保年。
姤之井,先易後否，失我所市。騷蘇自苦，思吾故土。
姤之革,蘇氏發言，韓魏无患。張子馳說，燕齊以安。
姤之鼎,武庫軍府，甲兵所聚。非里邑居，不可舍止。
姤之震,一身三口，莫適所與。為孺子牛，田氏主咎。
姤之艮,西山東山，各自止安。心雖相望，竟未上堂。
姤之漸,不改柯葉，和氣中適。君子所在，安无怵惕。
姤之歸妺,將戌擊亥，陽藏不起。君子散亂，太山危殆。
姤之豐,天官列宿，五神舍室。宮關完堅，君安其居。
姤之旅,左手把水，右手把火。如光與鬼，不可得從。
姤之巽,逐狐東山，水遏我前。深不可涉，失利後便。
姤之兌,水瀆魚室，來灌吾邑。衝沒我家，與狗俱遊。
姤之渙,山險難登，澗中多石。車馳轊擊，重載傷軸。擔負善躓，跌踒右足。
姤之節,槽空无實，豚彘不食。庶民屈竭，離其居室。
姤之中孚,執熱爛手，火為災咎。公孫无賴，敗我玉寶。
姤之小過,三虎上山，更相噬囓。心志不親，如仇與怨。
姤之既濟,西家嫁子，借鄰送女。嘉我淑姬，賓主俱喜。
姤之未濟,克身潔己，逢禹巡狩。錫我玄圭，拜受福祉。
萃之萃,蒙慶受福，有所獲得。不利出城，病人困棘。
萃之乾,碩鼠四足，飛不上屋。顏氏淵德，未有爵祿。
萃之坤,新受大喜，福履重職，樂且日富。
萃之屯,剋身整己，逢禹巡狩。錫我玄圭，拜受福祉。
萃之蒙,置筐失筥，輪破无輔。家伯為政，病我下土。
萃之需,機言不發，頑不能達。齊魯為仇，亡我葵丘。
萃之訟,亡錐失斧，公輸无輔。抱其彝器，適君子處。
萃之師,家在海隅，橈短深流。伯氏難行，无目以趨。
萃之比,德施流行，利之四鄉。雨師洒道，風伯逐殃。巡狩封禪，以告成功。
萃之小畜,筐傾筥覆，喪我公粒。簡伯无禮，太師正食。
萃之履,泥滓污辱，棄捐溝瀆。為眾所笑，終不顯祿。
萃之泰,獮猴兔走，腥臊少肉。漏卮承酒，利无所得。
萃之否,鹿畏人藏，俱入深谷。命短不長，為虎所得，死於牙腹。
萃之同人,南山蘭芝，君子所有。東家淑女，生我玉寶。
萃之大有,左指右揮，邪佞侈靡。執節无良，靈君以亡。
萃之謙,鬱怏不明，為濕所傷。眾陰群聚，共奪日光。
萃之豫,穿鼻繫棘，為虎所拘。王母祝禱，禍不成災，突然脫來。
萃之隨,貧鬼守門，日破我盆。毀甖傷釭，空虛无子。
萃之蠱,襄王叔帶，鄭人是賴。莊公卿士，皇母憂苦。
萃之臨,昭君死國，諸夏蒙德。異類既同，宗我王室。
萃之觀,冬藪枯腐，常風於道。蒙被塵埃，左右勞苦。
萃之噬嗑,六爻既立，神明喜告。文定吉祥，康叔受福。
萃之賁,泣涕長訣，我心不快。遠送衛野，歸寧无子。
萃之剝,三宿无主，南行勞苦。東里失利，喪其珍寶。
萃之復,大斧破木，讒佞敗國。東間梁王，禍及三子。晉人亂邑，懷公出走。
萃之无妄,乘風上天，為時服軒。周旋萬里，无有患難。
萃之大畜,大樹百根，北與山連。文君作人，受福萬年。
萃之頤,陽伏在下，陰制祐福。生不逢時，潛龍隱處。
萃之大過,亂頭多憂，搔虱生愁。膳夫仲尹，使我无聊。
萃之坎,江河淮海，天之都市。商人受福，國家富有。
萃之離,泰山幽谷，鳳凰游宿。威儀有序，可以來福。
萃之咸,山水暴怒，壞梁折柱。稽難行旅，留連愁苦。
萃之恆,阿衡服箱，太一載行。巡時歷舍，所之吉昌。
萃之遯,三宿无主，南行勞苦。東里失利，喪其珍寶。
萃之大壯,生无父母，出門不喜。買菽失粟，亡我大乘。
萃之晉,安坐玉堂，聽樂行觴。飲福萬歲，日受無疆。
萃之明夷,登危入厄，四時變易。春霜變雪，物皆凋落。
萃之家人,衣穴履穿，无以禦寒。細小貧窶，不能自存。
萃之睽,目不可合，憂來搔足。悚惕恐懼，去其邦域。
萃之蹇,齎貝贖狸，不聽我辭。繫於虎鬚，牽不得來。
萃之解,伯夷叔齊，貞廉之師。以德防患，憂禍不存，聲芳後時。
萃之損,張王子季，爭財相制。商君頑嚚，不知所申。
萃之益,長城既立，四夷賓服。交和結好，昭君受福。
萃之夬,千歡萬悅，舉事為決。獲受嘉慶，動作有得。
萃之姤,種一得十，日益有息。仁政獲民，四國睦親。
萃之升,安子富有，東國不殃。齊鄭和親，顯比以喜。
萃之困,九里十山，道仰峻難。牛馬不前，復反來還。
萃之井,鳩杖扶老，衣食百口。增添壽考，凶惡不起。
萃之革,霧露雪霜，日暗不明，陰孽為疾，年穀大傷。
萃之鼎,迷行數邪，不知東西。陰強暴逆，道理不通。
萃之震,登高上山，見王自言。信理我冤，得職蒙恩。
萃之艮,三世為德，天祚以國。封建少昊，魯侯之福。
萃之漸,喬木无息，漢女難得。橘柚請佩，反手難悔。
萃之歸妺,東鄰西家，來即我謀。中告吉誠，使君安寧。
萃之豐,褰衣出戶，心欲北走。王孫毋驚，使我長生。
萃之旅,三日不飲，遠水无酒。晝夜焦喉，傷鬼為咎。
萃之巽,眾口銷金，愆言不驗。腐臭敗兔，入市不售。
萃之兌,姬冠應門，與伯爭言。東家失狗，意我不存。爭亂忘因，絕其所歡。
萃之渙,祚加明德，與我周國。公劉文母，福流子孫。
萃之節,針頭刺手，百病瘳愈。抑按捫灸，死人復起。
萃之中孚,元龜象齒，大賂為寶。稽疑當否，衰微復起。
萃之小過,故室舊廬，消散无餘。不如新創，可以樂居。
萃之既濟,老狐多態，行為蠱怪。驚我主母，終无咎悔。
萃之未濟,愛子多材，起迹空虛。避害如神，水不能濡。
升之升,禹鑿龍門，通利水泉。東注滄海，民得安全。
升之乾,白鹿鳴呦，呼其老小。喜彼茂草，樂我君子。
升之坤,百里南行，雖微得明。去虞適秦，為穆國卿。
升之屯,王宜孫喜，張名益有。龍子善行，西得大壽。
升之蒙,畫龍頭頸，文章不成。所求不得，失利後時。
升之需,商子无良，相怨一方。引剛交爭，咎自以當。
升之訟,衰老困極，无齒不食。痔病痟瘵，就陰為室。
升之師,鳶生會稽，稍巨能飛。翱翔桂林，為眾鳥雄。
升之比,安平不傾，載福長生，君子以寧。
升之小畜,牛驥同槽，郭氏以亡。國破為墟，君奔走逃。
升之履,日中明德，盛興兩國。仁聖會遇，君受其福，臣多榮祿。
升之泰,公劉之居，太王所業。可以長生，拜受福爵。
升之否,時凋歲霜，君子疾病。宗女无辜，鄭受其殃。
升之同人,濟河踰阨，脫母怵惕。四叔為衛，使惠不廢。
升之大有,缺破不完，殘瘵側偏。公孫幽遏，跛踦後門。
升之謙,延頸遠望，昧為目病。不見叔姬，使伯憂心。
升之豫,上无飛鳥，下无走獸。擾亂未清，民勞於事。
升之隨,久陰霖雨，塗行泥潦。商人休止，市空无有。
升之蠱,盲者張目，跛踦起行。瞻望日月，與王相迎。
升之臨,據斗運樞，高步六虛。權既在手，寰宇可驅。國大無憂，與樂並居。
升之觀,稼穡不偏，重過不傾。巧言賊忠，傷我申生。
升之噬嗑,金城銕郭，上下同力。政平民親，寇不敢賊。
升之賁,目鏡不明，冬災大傷。盜花失實，十年消亡。
升之剝,鰥寡孤獨，命祿苦薄。入室无妻，武子悲哀。
升之復,飲酒醉飽，跳起爭鬭。伯喪叔僵，東家治喪。
升之无妄,介紹微子，使君不殆。二國合歡，燕齊以安。
升之大畜,牽牛繫尾，詘折幾死。彫世无仁，不知所在。
升之頤,東龍冤獨，不知所觸。南北困窮，王子危急。
升之大過,疾貧王孫，北陸无禪。祿命苦薄，兩事孤門。
升之坎,公孫駕驪，載遊東齊。延陵說產，遺季紵衣。
升之離,王良善御，伯樂知馬。文王東獵，獲喜聖事。開福佑賢，周發興起。
升之咸,日月不居，重耳趍舍。遊燕入秦，晉國是霸。
升之恆,假文翰翼，隨風偕北。至虞夏國，興愛相得。年歲大樂，邑无盜賊。
升之遯,南行無遯，延頸後食。舉止失利，累為子孫。
升之大壯,開元作喜，建造利事。平準貨寶，海內殷富。
升之晉,三犬俱走，鬭於谷口。白鷰不勝，死於坂下。
升之明夷,驕胡犬形，造惡作凶。无所能成，還自滅身。
升之家人,拜跪贊辭，无益於尤。大夫頑嚚，使我生憂。
升之睽,辰以降婁，王駕巡狩。廣佑施惠，萬國咸喜。
升之蹇,牽羭上樓，與福俱居。勞躬治國，安樂无憂。
升之解,白鳥衘餌，鳴呼其子。挾施張翅，來從其母。
升之損,盲瞽獨宿，莫與共食。老窮於人，病在心腹。
升之益,登木出淵，稍上升天。明德孔聖，白日載榮。
升之夬,彭離濟東，遷廢上庸。狠戾无節，失其寵功。
升之姤,讚陽上舞，神明生氣。拜禹受福，君施我德。
升之萃,從首至足，部分為六。室家離散，逐南乞食。
升之困,民迷失道，亂我統紀。空使乾革，賓无所有。
升之井,刻畫為飾，嫫母無鹽。毛嬙西施，求事必得。
升之革,居諸日月，遇暗不明。長夜喪中，絕其紀綱。
升之鼎,衣裳顛倒，為王來呼。成就東國，封受大休。
升之震,當變立權，擿解患難。渙然冰釋，六國以寧。
升之艮,西戎獯鬻，病於我國。扶陝之岐，以保乾德。
升之漸,南行逐羊，予利喜亡。陰孽為病，復返其邦。
升之歸妺,遊戲仁德，日益有福。凶言不至，妖孽滅息。
升之豐,春日新婚，就陽曰溫。喜樂萬歲，獲福有年。
升之旅,陰升陽伏，舜失其室。相飾不食，安巢如棘。
升之巽,臣尊主卑，威權日衰。侵奪无光，三家逐公。
升之兌,反言為賊，戎女生患。亂吾家國，父子相賊。
升之渙,迎福開戶，喜隨我後。康伯愷悌，治民以禮。
升之節,日就月將，昭明有功。靈臺歡賞，膠鼓作人。
升之中孚,百草嘉卉，萌芽將出。昆䖝扶戶，陽明得所。
升之小過,天所佑助，萬國日有。福至禍去，壽命長久。
升之既濟,窮夫失居，惟守弊廬。初憂中懼，終日兢競，无悔无虞。
升之未濟,買玉得石，失其所欲。荷蕢擊磬，隱世无聲。
困之困,席多針刺，不可以臥。動而有悔，言行俱過。
困之乾,烏鵲食穀，張口受哺。蒙被恩德，長大成就。柔順利貞，君臣合好。
困之坤,六鷁退飛，為襄敗祥。陳師合戰，右股夷傷。遂以薨崩，霸功不終。
困之屯,匍匐出走，驚惶悼恐。白虎王孫，蓐收在後，居中无咎。
困之蒙,庇盧不明，使孔德妨。女孽亂國，虐政傷仁。
困之需,石鼠四足，不能上屋。顏氏淑德，未有爵祿。
困之訟,襄送季女，至於蕩道。齊子旦夕，留連久處。
困之師,麞鹿逐牧，飽歸其居。還反次舍，樂得自如。
困之比,望尚阿衡，太宰周公。藩屏湯武，立為侯王。
困之小畜,開廓洪緒，王迹所基。報以八子，功得俟時。
困之履,八會大都，饒富有餘。安民利國，可以長居。
困之泰,陰雲四方，日在中央。人雖昏霧，我獨昭明。
困之否,薄為災虐，風吹雲卻。欲上不得，復歸其宅。
困之同人,昭昭略略，非忠信客。言語反覆，以黑為白。
困之大有,三女為姦，俱遊高園。背室夜行，與伯笑言。禍及乃身，冤死誰禱？
困之謙,涉尸留鬼，大斧所視。文昌司過，簡公亂死。
困之豫,大足長股，利出行道。囷倉充盈，䟽齒善市。宜錢富家，事得萬倍。
困之隨,筐筥錡釜，可活百口。伊氏鼎俎，大福所起。
困之蠱,升高登虛，欲有望候。駕之北邑，與喜相扶。
困之臨,用彼嘉賓，政平且均。螟䖝不作，民得安寧。
困之觀,桃夭少葉，婚悅宜家。君子樂胥，長利止居。
困之噬嗑,東行失旅，不知所處。西歸无妃，莫與笑語。
困之賁,玩好亂目，巧聲迷耳。賊敗貞良，君受其咎。
困之剝,明德孔嘉，萬歲无虧。駕龍巡狩，王得安所。
困之復,同本異葉，樂仁尚德。東鄰慕義，來興吾國。
困之无妄,戴山崔嵬，曰高无頹。君主好德，賜以家國。
困之大畜,築室合歡，千里无患。周公萬年，佑我二人。
困之頤,養雞生雛，畜馬得駒。明堂太學，君子所居。
困之大過,雷行相逐，无有休息。戰于平陸，為夷所覆。
困之坎,委蛇循河，北至海涯。涉歷要荒，君世无他。
困之離,鴻聲大視，高舉神化。背昧向明，以道福功。
困之咸,比目四翼，來安吾國。福喜上堂，與我同床。
困之恆,先縠彘季，反謀桓子。不從元帥，遂行挑戰，為荊所敗。
困之遯,三頭六足，欲盜東國。顏子在邇，禍滅不成。
困之大壯,緣山升木，中墮於谷。子輿失勞，黃鳥哀作。
困之晉,南有嘉魚，駕黃取鱗。魴鯉瀰瀰，利來无憂。
困之明夷,邃氣作雲，蒙覆大君。塞聰閉明，殷人賈傷。
困之家人,舉翅攄翼，跂望南國。延頸卻縮，未有所得。
困之睽,坎中蝦蟆，乍盈乍虛。三夕二朝，形消无餘。
困之蹇,僮子射御，不知所定。質疑蓍龜，孰知所避？國安土樂，宜利止居。兵寇不至，民无騷擾。
困之解,陰淫寒疾，水離其室。舟楫大作，傷害黍稷。民飢於食，不无病厄。
困之損,離友絕朋，巧言讒匿。覆白污玉，顏叔哀哭。
困之益,童女无媒，不宜動搖。安其室廬，傅母何憂？
困之夬,作凶作患，北檄困貧。東與禍連，傷我老根。
困之姤,東南其戶，風雨不處。曣晲仁人，父子相保。
困之萃,被髮獸心，難與比鄰。來如飄風，去似絕絃，為狼所殘。
困之升,天覆地載，日月運照。陰陽允作，方內四富。
困之井,桀亂无道，民散不聚。背室棄家，君孤出走。
困之革,申酉稷射，陰慝萌作。柯葭載牧，泥塗不白。
困之鼎,踝踵足傷，右指病瘍。失旅後時，利走不來。
困之震,四足俱走，駑疲在後。戰既不勝，敗於東野。
困之艮,塗行破車，醜女无媒。莫適為耦，孤困獨居。
困之漸,搏髀大笑，不知憂懼。開立大路，為主所召。
困之歸妺,伯圭東行，與利相逢。出既遭昧，孰不相知？憂不成凶。
困之豐,東行賊家，鄭伯失辭。國无貞良，居受其殃。
困之旅,前屈後曲，形體飭急。絞黑大索，困於清室。
困之巽,鼓腋大喜，行婚飲酒。嘉彼諸姜，樂我皇考。
困之兌,國將有事，狐嘈向城。三日悲鳴，邑主大驚。
困之渙,明德克敏，重華貢舉。放勳徵用，公哲蒙佑。
困之節,秋隼冬翔，數被嚴霜。甲兵充庭，萬物不生。雄父夜鳴，民大擾驚。
困之中孚,絲紵布帛，人所衣服。摻摻女手，紡績善織。南國饒足，取之有息。
困之小過,鳳有十子，同巢共母。仁聖在位，懽以相保。興彼周魯。
困之既濟,雄雞不晨，雌雞且伸。志庇心離，三旅出哀。
困之未濟,光祀春成，陳寶雞鳴。陽鳥失道，不能自守。消亡無咎。舉事不成，自取凶咎。
井之井,躓跛未起，失利後市，不得鹿子。
井之乾,左輔右弼，金玉滿堂。常盈不亡，富如敖倉。
井之坤,雨師娶婦，黃岩季子。成禮既婚，相呼而歸，潤澤田里。
井之屯,螟䖝為賊，害我稼穡。盡禾殫麥，秋無所得。
井之蒙,跛躄難步，遲不及舍。露宿澤陂，亡其襦袴。
井之需,大夫行父，无地不涉。為吾相土，莫如韓樂，可以居止，長安富有。
井之訟,少孤无父，長失慈母。悖悖煢煢，莫與為福。
井之師,側弁醉客，重舌作凶。披髮夜行，迷亂相誤，亡失居止。
井之比,馬驚破處，王孫沉溝。身死魂去，自為患害。
井之小畜,東行述職，征討不服。侵齊伐陳，衘璧為臣，大得意還。
井之履,百足俱行，相輔為強。三聖翼事，王室寵光。
井之泰,本根不固。華葉落去，更為孤嫗。
井之否,牧羊稻園，聞虎喧喧。畏懼休息，終无禍焉。
井之同人,履位乘勢，靡有絕蔽。為隸所圖，與眾庶位。
井之大有,大輿多塵，小人傷賢。皇甫司徒，使君失家。
井之謙,安和泰山，福祐屢臻。雖有狼虎，不能危身。
井之豫,同氣異門，各別東西。南與凶遇，北傷其孫。
井之隨,蜆見不祥，禍起我鄉。行人畏亡，使命不通。
井之蠱,无事招禍，自取災殃。畜狼養虎，必見賊傷。
井之臨,順風吹火，牽騎驥尾。易為功力，因權受福。
井之觀,五岳四瀆，沾濡為德。行不失理，民賴恩福。
井之噬嗑,延陵聰敏，樂聽太史。雞鳴大國，姜氏受福。
井之賁,神鳥五色，鳳凰為主。集於王谷，使君得所。
井之剝,媒妁先明，雖期不得。齊女長子，亂其紀綱。
井之復,明月作晝，大人失居。眾星宵亂，不知所據。
井之无妄,少康興起，誅澆復祖。微滅復明，大禹享祀。
井之大畜,千門萬戶，大福所處。黃屋左纛，龍德獨有。
井之頤,乾作聖男，坤為智女。配合既成，長生得所。
井之大過,羿張烏號，彀射驚狼。鐘鼓夜鳴，將軍壯心。趙國雄勇，鬭死滎陽。
井之坎,炙魚銅斗，張伺夜鼠。不忍香味，機發為祟。祟在頭頸，筰不得去。
井之離,高飛不視，貪叨所在。臭腐為患，自害躬身。
井之咸,鉛刀攻玉，堅不可得。單盡我力，齒為疾賊。
井之恆,方啄宣口，聖智仁厚。釋解倒懸，家國大安。
井之遯,踟躕南北，誤入喪國。杜季利兵，傷我心腹。
井之大壯,公孫之政，惠而不煩。喬子相國，終身无患。
井之晉,弧矢大張，道絕不通。小人寇賊，君子壅塞。
井之明夷,藏戟之室，封豕受福。充澤肥腯，子孫蕃息。
井之家人,八子同巢，心勞相思，雖苦无憂。
井之睽,循理舉手，舉求取予。六體相摩，終无咎殃。
井之蹇,王子公孫，把絃攝丸。發輒有獲，家室饒足。
井之解,井者有悔，渴蜺為怪。不亟徙鄉，家受其殃。
井之損,鄭會細■，國亂失頃。弘明早見，止樂不聽。
井之益,穿室鑿墻，不直生訟。褰衣涉露，雖勞无功。
井之夬,脫卵免乳，長大成就。君子萬年，動有利得。
井之姤,五心乖離，各引是非。莫適為主，道路塞壅。
井之萃,百柱載梁，千歲不僵。大願輔福，文武以昌。
井之升,營城洛邑，周公所作。世逮三十，年歷七百。福佑封實，堅固不落。
井之困,牛耳聾蔽，不曉聲味。委以鼎俎，方始亂潰。
井之革,從叔旅行，食於東昌。嘉伯悅喜，與我芝香。
井之鼎,訾娵開門，鶴鳴彈冠。文章進用，舞韶和鸞。三仁翼政，國无災殃。
井之震,遊魂六子，百木所起。三男從父，三女隨母，至已而反，各得其所。
井之艮,南山蘭茝，使君媚好。皇女長婦，多孫眾子。
井之漸,黃虹之野，賢君在位。榮叚為相，國无災殃。
井之歸妺,穿鑿道路，為君除舍。開闢福門，喜在我鄰。
井之豐,商風數起，天下昏晦。旱魃為虐，九土兵作。
井之旅,自衛歸魯，時不我與。冰炭異室，仁道隔塞。
井之巽。原缺。,
井之兌,六虵奔走，俱入茂草。驚於長注，畏懼啄口。
井之渙。原缺。,
井之節,避虵東走，反入虎口。制於爪牙，骨為灰土。
井之中孚,頃迭不行，弱足善僵。孟縶无良，失其寵光。
井之小過,十羊俱見，黃頭為首。歲美民安，國樂无咎。
井之既濟,望風入門，來到我鄰，餔吾養均。
井之未濟,登高車反，視天彌遠。虎口不張，害賊消亡。
革之革,馬服長股，宜行善市。蒙祐諧偶，獲金五倍。
革之乾,高原峻山，陸土少泉。草木林麓，嘉得所蓄。
革之坤,一門二關，結緝不便。峻道異路，日暮不到。
革之屯,憂禍解除，喜至慶來。坐立懽門，與樂為鄰。
革之蒙,殊類異路，心不相慕。牝牛牡猳，鰥无室家。
革之需,太王為父，王季孝友。文武聖明，仁政興起。旦隆四國，載福綏厚。
革之訟,臨河求鯉，燕婉失餌。屏氣攝息，不得鯉子。
革之師,買利求福，莫如南國。仁德所在，金玉為寶。
革之比,白虎赤憤，闚觀王庭。宮闕被甲，大小出征。天地煩憒，育不能嬰。
革之小畜,子車鍼虎，善人危殆。黃鳥悲鳴，傷國无輔。
革之履,兩目失明，日暮无光。脛足跛步，不可以行，頓於丘傍。
革之泰,羅網四張，鳥无所翔。伐征困極，飢窮不食。
革之否,伯夷叔齊，貞廉之師。以德防患，憂禍不存。
革之同人,疾貧望幸，使伯行販。開牢擇羊，多得大䍧。
革之大有,南山之陽，華葉鏘鏘。嘉樂君子，為國寵光。
革之謙,東壁餘光，數暗不明。主母嫉妬，亂我業事。
革之豫,迷行晨夜，道多湛露。瀸我袴襦，重不可涉。
革之隨,目瞤足動，喜如其願，舉家蒙寵。
革之蠱,鷹鷂欲食，雉兔困急。逃頭見尾，為害所賊。
革之臨,鼻移在項，枯葉傷生。下朽上榮，家擾不寧，失其金城。
革之觀,飛不遠去，法為罔待，祿養未富。
革之噬嗑,倒基敗宮，重舌作凶。被髮長夜，迷亂相誤，深亡吉居。
革之賁,亥午相錯，敗亂緒業，民不得作。
革之剝,野麋畏人，俱入山谷。命短不長，為虎所得，死於牙腹。
革之復,秋冬探巢，不得鵲鶵。衘指北去，愧我少姬。
革之无妄,雙鳧俱飛，欲歸稻池。經涉雚澤，為矢所射，傷我胸臆。
革之大畜,天門開闢，牢戶寥廓，桎梏解脫，拘囚縱釋。
革之頤,尼父孔丘，善釣鯉魚。羅釣一舉，得獲萬頭，富我家居。
革之大過,彭君為妖，暴龍作災。盜堯衣裳，聚跖荷兵。青禽照夜，三日夷亡。
革之坎,華言風語，亂相狂誤。終无凶事，安寧如故。
革之離,逃頸見足，身困不辱。欲隱避仇，為害所賊。
革之咸,无足斷跟，居處不安。凶惡為殘。
革之恆,三人俱行，北求大䍧。長孟病足，倩李負囊。柳下之貞，不失我糧。
革之遯,退飛見祥，傷敗毀墜。守小失大，功名不遂。
革之大壯,持心懼怒，善數搖動。不安其處，散災府藏，无有利得。
革之晉,牽尾不前，逆理失臣。惠朔以奔。
革之明夷,祿如周公，父子俱封。
革之家人,吾有八人，信允篤誠，為堯所舉。
革之睽,久陰霖雨，泥塗行潦。商人休止，市空无寶。
革之蹇,无足斷跟，居處不安，凶惡為殘。
革之解,馬蹄躓車，婦惡破家。青蠅污白，恭子離居。
革之損,噂噂所言，莫如我垣。懽樂堅固，可以長安。
革之益,懿公淺愚，不深受謀。无援失國，為狄所賊。
革之夬,騏驥綠耳，章明造父。伯夙奉獻，襄續厥緒，佐文成伯，為晉元輔。
革之姤,駕車入里，求鮮魴鯉。非其肆居，自令後市。
革之萃,求麞嘉鄉，惡地不行。道止中遷，復反其床。
革之升,仗鳩負裝，醉臥道傍。不知何公，竊我錦囊。
革之困,登崑崙，入天門，過糟丘，宿玉泉，同惠歡，見欣君。
革之井,水為火壯，患厭不起。季伯夜行，與喜相逢。
革之鼎,烏孫氏女，深目黑醜。嗜欲不同，過時无耦。
革之震,子鉏執麟，《春秋》作元。陰聖將終，尼父悲心。
革之艮,灼火泉原，釣魴山巔。魚不可得，炭不可燃。
革之漸,天馬五道，炎火久處。往來上下，非文釣已。衣衰絲麻，相隨在歌，凶惡如何。
革之歸妺,鴟鴞破斧，沖人危殆。賴旦忠德，轉禍為福，傾危復立。
革之豐,杜飛門啟，憂患大解，不為身禍。
革之旅,石門晨開，荷蕢疾貧。遁世隱居，竟不逢時。
革之巽,兔聚東廊，眾犬俱獵。圍缺不成，无所能獲。
革之兌,三羊群走，雉兔驚駭。非所畏懼，自令勞苦。
革之渙,羽翮病傷，无以為強。宋公德薄，敗於水泓。
革之節,姬姜雅叔，三人偶食。論仁義福，以安王室。
革之中孚,精誠所在，神為人輔。德教之中，彌世長久。三聖乃興，多受福祉。
革之小過,岐周海隅，獨樂不憂。可以避難，全身保才。
革之既濟,孤獨特處，莫依為輔，心勞志苦。
革之未濟,顧望登臺，意常欲逃，賈辛醜惡，妻不安夫。
鼎之鼎,積德之至，君政且溫，伊呂股肱，國富民安。
鼎之乾,頃筐卷耳，憂不得傷。心思故人，悲慕失母。
鼎之坤,郤叔賈貸，行祿多悔，利无所得。
鼎之屯,蹙狂跛衽，辟坐不行。棄損平人，名字无中。
鼎之蒙,文王四乳，仁愛篤厚。子畜十男，无有夭折。
鼎之需,容民畜眾，不離其居。
鼎之訟,三推相逐，蠅墜釜中。灌沸淹殪，與母長決。
鼎之師,所望在外，鼎令方來。拭爵澡罍，炊食待之，不為季憂。
鼎之比,陸居少泉，高山无雲。車行千里，塗污爾輪，亦為我患。
鼎之小畜,東家殺牛，聞臭腥臊。神背不顧，命衰絕周。亳社災燒，宋人夷誅。
鼎之履,長子入獄，婦饋母哭。霜降旬日，嚮晦伏法。
鼎之泰,溫山松柏，常茂不落。鳳凰以庇，得其歡樂。
鼎之否,大屋之下，朝多君子。德施博育，宋受其福。
鼎之同人,羅張目決，圍合耦缺，魚鳥生脫。
鼎之大有,羔裘豹祛，高易我宇，君子維好。
鼎之謙,大頭明目，載受喜福。三雀飛來，與祿相得。
鼎之豫,消鋒鑄刃，縱牛牧馬。甲兵解散，夫婦相保。
鼎之隨,吉日舉釣，田弋獵禽。反行飲至，以告喜功。
鼎之蠱,商人行旅，資无所有。貪貝逐利，留連玉帛。馭轅內安，公子何咎？
鼎之臨,火井暘谷，揚芒生角。犯歷天門，闚見太微。登上玉床，家易共公。
鼎之觀,秋隼冬翔，數被嚴霜。甲兵充庭，萬物不生。雞釜夜鳴，民擾大驚。
鼎之噬嗑,東行西步，失其次舍。乾侯野井，昭君喪居。
鼎之賁,腫脛病腹，陷廁污辱。命短時極，孤子哀哭。
鼎之剝,切膚近火，虎絕我鬚。小人橫暴，君復何之？
鼎之復,女室作毒，為我心疾。和不能治，晉人赴告。
鼎之无妄,兵征大宛，北出玉門。與胡寇戰，平城道西。七月無糧，身幾不全。
鼎之大畜,九子十夫，莫適與居。貞心不壹，自令老孤。
鼎之頤,東行稻麥，遂至家國。樂土无災，君父何憂？
鼎之大過,作室山根，所以為安。一夕崩巔，破我饔飡。
鼎之坎,六人俱行，各遺其囊。黃鵠失珠，无以為明。
鼎之離,伯蹇叔盲，莫為守裝。失我衣裘，我是陰鄉。
鼎之咸,褒寵洒尤，敗政傾家。覆我宗國，秦滅周室。
鼎之恆,該言譯語，仇禍相得。冰入炭室，消滅不息。
鼎之遯,彭名為妖，暴龍作災。盜堯衣裳，聚跖荷兵。青禽照夜，三旦夷亡。
鼎之大壯,朝露白日，四馬過隙。歲短期促，時難再得。
鼎之晉,耳闕道衰，所為不成，求事匪得。
鼎之明夷,申公患楚，危不自安。重耳出奔，側喪其魂。
鼎之家人,南上泰山，困於此桑。左砂右石，牛馬无食。
鼎之睽,海隅遼右，福祿所在。柔嘉蒙禮，九夷何咎？
鼎之蹇,陽春生長，萬物茂壯。垂枝布葉，君子比德。
鼎之解,低頭竊視，有所畏避。行伯不利，酒酸魚敗，眾若貪嗜。
鼎之損,左輔右弼，金玉滿櫃。常盈不亡，富于敖倉。
鼎之益,坐朝乘軒，據德宰民。虞舜受命，六合和親。
鼎之夬,東行西坐，喪其犬馬。南求驊騮，失車林下。
鼎之姤,砥德礪材，果當成周。拜受大命，封為齊侯。
鼎之萃,西逢王母，慈我九子。相對歡喜，王孫萬戶，家蒙福祉。
鼎之升,安坐玉床，聽韶行觴。飲福萬歲，日受无疆。
鼎之困,登高望家，役事未休。王政靡盬，不得逍遙。
鼎之井,擊鼓陷陔，不得相踰。章甫文德，福厭禍涓。
鼎之革,追亡逐北，呼還幼叔。至止而復，得反其室。
鼎之震,老猾大偷，東行盜敖。因於噬敖，幾不得去。
鼎之艮,禹召諸侯，會稽南山。執玉萬國，天下康安。
鼎之漸,忉怛忉怛，如將不活。黍稷之恩，靈輒以存。獲生保年。
鼎之歸妺,侯叔興起，季子富有。照臨楚國，蠻荊是安。
鼎之豐,白馬騮駮，更生不休。富我商人，利得如丘。
鼎之旅,灼火泉原，釣魴山巔。魚不可得。炭不可燃。
鼎之巽,避患東西，反入禍門。糟糠不足，憂動我心。
鼎之兌,成王多寵，商人惶恐。生其禍心，使君危殆。
鼎之渙,虎飲欲食，見蝟而伏。禹通龍門，避咎除患，元醜以安。
鼎之節,安民呼池，玉柸大按。泉如白蜜，一色獲願。
鼎之中孚,雙鳧鴛鴦，相隨君行。南至饒澤，食魚與梁。君子與長。
鼎之小過,蔡侯朝楚，留連江渚。踰時歷月，思其君后。
鼎之既濟,膠車駕東，與雨相逢。五楘解墮，頓阨獨坐，憂為身禍。
鼎之未濟,螟䖝為賊，害我稼穡。盡禾單麥，利无所得。
震之震,枯瓠不朽，利以濟舟。渡踰河海，无有溺憂。
震之乾,陷塗溺水，火燒我履，憂患重累。
震之坤,旦生夕死，名曰嬰鬼，不可得視。
震之屯,揚水潛鑿，使君潔白。衣素附珠，遊戲皋沃。得其所願，心志娛樂。
震之蒙,眾鳥所翔，中有大怪，九身无頭。魂驚魄去，不可以居。
震之需,刖根枯株，不生肌膚。病在於心，日以燋枯。
震之訟,府藏之富，王以賑貸。捕魚河海，笱網多得。
震之師,一莖九纏，更相牽攣。宿明俯仰，不得東西。請獻當報，日中被刑。
震之比,耋老鮐背，齒牙動搖。近地遠天，下入黃泉。
震之小畜,羊舌叔虎，野心善怒。黷貨无厭，以滅其身。
震之履,謀疑八子，更相欺紿。管叔善止，不見邪期。
震之泰,伴跳不遠，心與言反。尼丘顧家，茅蕈朱茟。
震之否,蚍蜉載盆，不能上山。搖推跌跋，頓傷其顏。
震之同人,朝露不久，為恩惠少。膏潤欲盡，咎在枯槁。
震之大有,河伯之功，九州攸同。載祀六百，光烈无窮。
震之謙,三人北行，大見光明。道逢淑女，與我驥子。
震之豫,金精耀怒，帶鈞通午。徘徊高庫，宿於木下。兩虎相拒，弓弩滿野。
震之隨,江河淮海，天之奧府。眾利所聚，可以富有，好樂喜友。
震之蠱,不虞之患，禍生無門。奄然暴卒，病傷我心。
震之臨,畫龍頭頸，文章未成。甘言美語，說辭无名。
震之觀,缺破不成，胎卵不生，不見兆形。
震之噬嗑,旁行不遠，三里復反。心多畏惡，日中止舍。
震之賁,四隤不安，兵革為患。掠我妻子，家履飢寒。
震之剝,喜來如雲，嘉福盈門。眾才君子，舉家蒙懽。
震之復,載金販狗，利棄我走。藏匿淵底，折晦為咎。
震之无妄,日中為市，各抱所有，交易貲賄，函珠懷寶。心悅歡喜。
震之大畜,月步日趍，周遍次舍。經歷致遠，无有難處。
震之頤,陽明失時，陰凝為憂。主君哀泣，喪其元侯。
震之大過,年衰歲暮，精魂遊去。形容消枯，喪子恩呼。
震之坎,少无功績，老困失福。跂行徙倚，不知所立。
震之離,持心瞿目，善數搖動。自東徂西，不安其處。散渙府藏，无有利得。
震之咸,齎貝贖狸，不聽我辭。繫於虎鬚，牽不得來。
震之恆,老狼白獹，長尾大胡。前顛卻躓，无有利得。
震之遯,背地相憎，心志不同。如火與金，君猛臣慢。虎行兔伏。
震之大壯,夏臺羑里，湯文阨處。鬼侯歠醢，岐人悅喜。
震之晉,牙孽生齒，螳蜋啟戶。幽人利貞，鼓翼起舞。
震之明夷,列女无夫，閔思苦憂。齊子无良，使我心愁。
震之家人,踐履危難，脫阨去患。入福喜門，見悔大君。
震之睽,折臂接手，不能進酒。祈祀閑曠，神怒不喜。
震之蹇,蟻封戶穴，大雨將集。鵲起數鳴，牝雞嘆室。相薨雄父，未到在道。
震之解,胡俗戎狄，太陰所積。固冰沍寒，君子不存。
震之損,翕翕䡘䡘，稍頹崩顛。減其令名，身不得全。
震之益,災䖝為賊，害我稼穡。盡禾殫麥，秋无所得。
震之夬,三幸飛來，自我逢時。俱行先至，多得大利。
震之姤,龍馬上山，焦无水泉。喉燋唇乾，渴不能言。
震之萃,春生孳乳，萬物繁熾。君子所集，禍災不至。
震之升,王孫季子，相與為友。明允篤誠，升擢薦舉。
震之困,六明並照，政紀有統。秦楚戰國，民受其咎。
震之井,蝃蝀充側，佞人所惑。女謁橫行，正道壅塞。
震之革,登崑崙，入天門。過糟丘，宿玉泉。問惠歡，見欣君。
震之鼎,體重飛難，未能越關。不啻留垣，上下墟塞，心不遑安。
震之艮,玄黃虺隤，行者勞罷。役夫憔悴，踰時不歸。
震之漸,孔德如玉。出於幽谷，飛上高木，鼓其羽翼。輝光照國。
震之歸妺,火雖熾，在吾後。寇雖眾，出我右。身安吉，不危殆。
震之豐,旃裘羶國，文禮不飾。跨馬控弦，伐我都邑。
震之旅,被髮八十，慕德獻服。邊鄙不聳，以安王國。
震之巽,心得所好，口常為笑。公孫蛾眉，雞鳴樂夜。
震之兌,馬能負乘，見邑之野。并獲粢稻，喜悅无咎。
震之渙,高飛視下，貪叨所在。腐臭為患，害於躬身。
震之節,東行西步，失其次舍。乾侯野井，昭君喪居。
震之中孚,神鳥五彩，鳳凰為主。集於山谷，使年歲育。
震之小過,石門晨啟，荷蕢疾貧。遁世隱居，竟不逢時。
震之既濟,𪙨𪙨齧齧，貧鬼相責。无有懽怡，一日九結。
震之未濟,白日揚光，雷車避藏。雲雨不行，各止其鄉。
艮之艮,君孤獨處，單弱无輔，名曰困苦。
艮之乾,憂驚已除，禍不為災，安全以來。
艮之坤,穿匏挹水，篝銕燃火。勞疲力竭，飢渴為禍。
艮之屯,蹇牛折角，不能載粟。災害不避，年歲无穀。
艮之蒙,邑將為虛，居之憂危。
艮之需,根刖殘樹，花葉落去。卒逢火焱，隨風僵仆。
艮之訟,元后貪欲，窮極民力。執政乖互，為夷所偪。
艮之師,北山有棗，使叔壽考。東領多栗，宜行賈市。陸梁雌雉，所至利害。
艮之比,高原峻山，陸土少泉。草木林麓，嘉禾所炎。
艮之小畜,辰次降婁，王駕巡時。廣祐德惠，國安无憂。
艮之履,䡘䡘轠轠，歲暮偏弊。寵名損棄，君衰於位。
艮之泰,放衘委轡，奔亂不制。法度无恆，君失其位。
艮之否,獨坐西垣，莫與言笑。秋風多哀，使我心悲。
艮之同人,脛急股攣，不可出門。暮速歸旅，必為身患。
艮之大有,情偽難知，使我偏頗。小人在位，雖聖何咎？
艮之謙,黍稷醇醲，敬奉山宗。神嗜飲食，甘雨嘉降。庶物蕃廡，時无災咎。
艮之豫,公子王孫，把彈攝丸。發輒有獲，室家饒足。
艮之隨,陰升陽伏，舜失其室。慈母赤子，相餧不食。
艮之蠱,七竅龍身，造易八元。法則天地，順時施恩，利以長存。
艮之臨,逐狐東山，水遏我前。深不可涉，失利後便。
艮之觀,衘命辱使，不堪其事。中墜落去，更為負載。
艮之噬嗑,溫仁君子，忠孝所在。入閨為儀，禍災不處。
艮之賁,春多膏澤，夏潤優渥。稼穡成熟，畝獲百斛。師行失律，霸功不遂。
艮之剝,二女共室，心不聊食。首髮如蓬，憂常在中。
艮之復,築關石顛，立本泉源。疾病不安，老狐為鄰。
艮之无妄,欲避凶門，反與禍鄰。顛覆不制，痛薰我心。
艮之大畜,踧行竊視，有所畏避。狸首伏藏，以夜為利。
艮之頤,八面九口，長舌為斧。劈破瑚璉，殷商絕後。
艮之大過,和氣相薄，膏澤津液，生我嘉穀。
艮之坎,消金猒兵，雷車不行，民安其鄉。
艮之離,秦儀機言，解其國患。一說燕下，齊襄以權。
艮之咸,旦奭王輔，周德孔明。越裳獻雉，萬國咸康。
艮之恆,弱足刖跟，不利出門。賈市无盈，折亡為患。
艮之遯,堅冰黃鳥，帝哀悲愁。不見白粒，但覩藜蒿。數驚鷙鳥，為我心憂。
艮之大壯,魂微惙惙，屬纊聽絕。曠然大通，復更生活。
艮之晉,陰生麞鹿，鼠舞鬼谷，靈龜陸處。
艮之明夷,諸石攻玉，无不穿鑿。龍體吾舉，魯班為輔。麟鳳成形，德象君子。
艮之家人,山作天時，陸為海口，民不安處。
艮之睽,東風啟戶，隱伏懽喜。萌庶蒙恩，復得我子。
艮之蹇,華燈百杖，稍暗衰微。精光欲盡，奄如灰靡。
艮之解,三十无室，寄宿桑中。上宮長女，不得來同，使我失期。
艮之損,卵與石鬭，麋碎無疑。動而有悔，出不得時。
艮之益,秦兵爭強，失其貞良，敗於郩鄉。
艮之夬,虐除善猛，難為攻醫。驥窮鹽車，困於衘箠。
艮之姤,操笱搏狸，荷弓射魚。非其器用，自令心勞。
艮之萃,葵丘之盟，晉獻會行。見太宰辭，復為還輿。
艮之升,臏詐龐子，夷竈盡毀。兵伏卒發，矢至如雨。魏師驚亂，將獲為虜，涓死樹下。
艮之困,南行出城，世得天福。王姬歸齊，賴其所欲。
艮之井,冬采微蘭，地凍堅難。利走室北，暮无所得。
艮之革,王喬无病，狗頭不痛。亡屐失履，乏我送從。
艮之鼎,宛馬疾步，盲師坐御。目不見路，中宵弗到。
艮之震,求利難國，亡去我北。憂歸其城，反為吾賊。
艮之漸,比目四翼，安我邦國。上下无患，為吾喜福。
艮之歸妺,八材既登，以成股肱。厖降庭堅，國无災凶。
艮之豐,稍弊穿空，家莫為宗。奴婢逃走，子西父東，為身作凶。
艮之旅,鳥舞國城，邑懼卒驚。仁德不脩，為下所傾。
艮之巽,五穀不熟，民苦困急。亟之南國，嘉樂有得。
艮之兌,黃裳建元，福德在身。祿祐洋溢，封為齊君。賈市无門，富寶多飱。
艮之渙,齊東郭廬，嫁於洛都。驪婦美好，利得過倍。
艮之節,安床厚褥，不得久宿。棄我嘉宴，困於南國。投杼之憂，不成禍災。
艮之中孚,內崩身傷，中亂无常。雖有美粟，不我食得。
艮之小過,出門逢患，與禍為怨。更相擊刺，傷我指端。
艮之既濟,出入節時，南北无憂。行者函至，在外歸來。
艮之未濟,公孫駕驪，載遊東齊。延陵說產，遺季紵衣。
漸之漸,別離分散，長子從軍，稚叔就賊，寡老獨居，莫為種瓜。
漸之乾,旦種菽荳，暮成藿羹。心之所願，志快意愜。
漸之坤,杜飛門啟，憂患大解。不為身禍。
漸之屯,東山西山，各自止安。雖相登望，竟未同堂。
漸之蒙,眾鳥所翔，中有大怪，九身无頭。魂驚魄去，不可以居。
漸之需,交侵如亂，民无聊賴。追我濟西，敵人破陣。
漸之訟,麟鳳所翔，國无咎殃。賈市十倍，復歸惠鄉。
漸之師,鑿井求玉，非卞氏室。身困名辱，勞无所得。
漸之比,文山鴻豹，肥腯多脂。王孫獲願，載福巍巍。
漸之小畜,周成之隆，刑錯除凶。太宰費石，君子作人。
漸之履,珪璧琮璜，執贄見王。百里甯戚，應聘齊秦。
漸之泰,穿空漏徹，破壞我缺。陶弗能治，瓦甓不鑿。
漸之否,鴻飛循陸，公出不復，伯氏客宿。
漸之同人,蝦蟆群聚，從天請雨。雲雷運集，應時輒下，得其所願。
漸之大有,老弱无子，不能自理。為民所憂，終不離咎。管子治國，侯伯賓服。乘輿八百，尊我桓德。
漸之謙,蟠梅折枝，與母別離，絕不相知。
漸之豫,盛中不絕，衰者復掇。盈滿減虧，瘯𤼠腯肥。鄭昭失國，重耳興立。
漸之隨,聞虎入邑，必欲逃匿，無據易德。不見霍叔，終无憂慝。
漸之蠱,隨時逐便，不失利門。多獲得福，富於封君。
漸之臨,禹作神鼎，伯益衘指。斧斤既折，撞立獨倚。賣萬不售，枯槁為禍。
漸之觀,春鴻飛東，以馬貿金。利得十倍，重載歸鄉。
漸之噬嗑,金齒銕牙，壽考宜家。年歲有儲，貪利者得。雖憂无咎。
漸之賁,膏澤沐浴，洗去污辱。振除災咎，更與福處。
漸之剝,履階登墀，高升峻巍。福祿洋溢，依天之威。
漸之復,坤厚地德，庶物蕃息。平康正直，以綏大福。
漸之无妄,絕域異路，多所畏惡。使我驚懼，思吾故處。
漸之大畜,襁褓孩幼，冠帶成家。出門如賓，父母何憂？
漸之頤,一尋百節，綢繆相結。其指詰屈，不能解脫。
漸之大過,鷹鸇獵食，雉兔困極。逃頭見尾，為害所賊。
漸之坎,危坐至暮，請求不得。膏澤不降，政戾民惑。
漸之離,剛柔相呼，二姓為家。霜降既同，惠我以仁。
漸之咸,慈母念子，饗賜得士。蠻夷來服，以安王國。
漸之恆,良夫孔姬，脅悝登臺。樂季不扶，衛輒走逃。
漸之遯,子長忠直，李氏為賊。禍及无嗣，司馬失福。
漸之大壯,節度之德，不涉亂國。雖昧无光，後大受慶。
漸之晉,驅羊南行，與禍相逢。狼驚我馬，虎盜我子，悲恨自咎。
漸之明夷,尼父孔丘，善釣鯉魚。羅網一舉，得獲萬頭。富我家居。
漸之家人,大根不固，華葉落去，更為孤嫗。
漸之睽,設罟捕魚，反得居諸。員困竭忠，伍氏夷誅。
漸之蹇,敏捷極疾，如猿集木。彤弓雖調，終不能獲。
漸之解,冠帶南遊，與福相期。邀於嘉國，拜為逢時。
漸之損,年豐歲熟，政仁民樂，祿人獲福。
漸之益,築闕石巔，立基泉源。疾病不安，老孤无鄰。
漸之夬,逐狐東山，水遏我前。深不可涉，失利後便。
漸之姤,麟子鳳雛，生長嘉國。和氣所居，康樂溫仁。邦多聖人。
漸之萃,西行求玉，冀得瑜璞。反得凶惡，使我驚惑。
漸之升,心狂老悖，聽視聾盲。正命无常，下民多孽。
漸之困,南國少子，才略美好。求我長女。賤薄不與。反得醜惡，後乃大悔。
漸之井,逶迤高原，家伯妄施，亂其五官。
漸之革,謝恩拜德，東歸吾國，歡樂有福。
漸之鼎,雞鳴同舉，思配无家。執佩持鳧，無所致之。
漸之震,凶重憂累，身受誅罪，神不能解。
漸之艮,虎豹熊羆，遊戲山谷。仁賢君子，得其所欲。
漸之歸妹,海隅遼右，福祿所至。柔嘉蒙祉，九夷何咎？
漸之豐,華首之山，仙道所遊。利以居止，長无咎憂。
漸之旅,甲乙戊庚，隨時轉行。不失常節，萌芽律屈。咸達生出，各樂其類。
漸之巽,跛躓未起，失利後市，不得鹿子。
漸之兌,怙恃自負，不去於下。血從地出，誅罰失理。
漸之渙,江河淮海，天之都市。商人受福，國家饒有。
漸之節,節情省慾，賦歛有度。家給人足，利以富貴。
漸之中孚,牝馬鳴哅，呼求其潦。雲雨大會，流成河海。
漸之小過,日月之塗，所行必到，无有患故。
漸之既濟,乘風而舉，與飛鳥俱。一舉千里，見吾愛母。
漸之未濟,陰配陽爭，臥木反立。君子攸行，喪其官職。
歸妹之歸妹,堅冰黃裳，鳥哀悲愁。不見白粒，但覩藜蒿。數驚鷙鳥，為我心憂。
歸妹之乾,荊木冬生，司寇緩刑。威權在下，國亂且傾。
歸妹之坤,喘牛傷暑，弗能成畝。草萊不闢，年歲无有。
歸妹之屯,魚欲負流。眾不同心，至德安樂。
歸妹之蒙,春耕有息，秋入利福。獻豜大豭，以樂成功。
歸妹之需,生有聖德，上配太極。皇靈建中，授我以福。
歸妹之訟,右撫琴頭，左手援帶。凶訟不已，相與爭戾，失利而歸。
歸妹之師,炙魚枯斗，張伺夜鼠。舌不忍味，機發為祟。笮不得去。
歸妹之比,申酉說服，牛馬休息。君子以安，勞者得懽。
歸妹之小畜,堯門尹爵，聖德增益。使民不疲，安无怵惕。
歸妹之履,孤公寡婦，獨宿悲苦。目張耳鳴，莫與笑語。
歸妹之泰,外得好畜，相與嫁娶。仁賢集聚，諮詢厥事。傾奪我城，使家不寧。
歸妹之否,煎砂盛暑，鮮有不朽。去河三里，敗我利市。老牛盲馬，去之何悔？
歸妹之同人,甲乙戊庚，隨時轉行。不失常節，萌芽律屈。咸達出生，各樂其類。
歸妹之大有,依宵夜遊，與君相遭。除解煩惑，使心不憂。
歸妹之謙,死友絕朋，巧言為讒。覆白污玉，顏叔哀喑。
歸妹之豫,逐利三年，利走如神。輾轉東西，如鳥避丸。
歸妹之隨,隄防壞決，河水放逸。傷害稼穡，居孤獨宿，沒溺我邑。
歸妹之蠱,陰陽隔塞，許嫁不荅。旄丘新臺，悔往嘆息。
歸妹之臨,伯夷叔齊，貞廉之師。以德防患，憂禍不存。
歸妹之觀,陽為狂悖，拔劍自傷，為身生殃。
歸妹之噬嗑,進士為官，不若服田，獲壽保年。
歸妹之賁,耕石不生，棄禮无名。縫衣失針，襦袴弗成。
歸妹之剝,靈龜陸處，一旦失所，伊子復耕，桀亂无輔。
歸妹之復,室當源口，溺漂為海。財產殫盡，衣食无有。
歸妹之无妄,雞方啄粟，為狐所逐。走不得食，惶懼喘息。
歸妹之大畜,家在海隅，繞旋深流。豈敢憚行，无木以趨。
歸妹之頤,他山之儲，與環為仇。來攻吾城，傷我肌膚。國家騷憂。
歸妹之大過,弊鏡无光，不見文章。少女不嫁，棄於其公。
歸妹之坎,大蛇巨魚，相搏于郊。君臣隔塞，戴公出廬。
歸妹之離,絕世无嗣，福祿不存。精神渙散，離其躬身。
歸妹之咸,文君之德，養仁致福。年无胎夭，國富民實。憂者之望，憎參盜息。
歸妹之恆,合歡之國，喜為我福。東岳南山，朝躋成息。
歸妹之遯,憂人之患，履悖易顏，為身禍殘。率身自守，與喜相抱，長子成老。封受福祉。
歸妹之大壯,太公避紂，七十隱處。卒受聖文，為王室輔。
歸妹之晉,江漢上流，政逆民憂。陰伐其陽，雌為雄公。
歸妹之明夷,縮緒亂絲，舉手為災。越畝逐兔，喪其衣袴。
歸妹之家人,臭彘腐水，與狼相輔。亡夫失子，憂及父母。
歸妹之睽,刲羊不當，女執空筐。兔跛鹿踦，緣山墜墮。讒佞亂作。
歸妹之蹇,拔劍傷手，見敵不善。良臣無佐，國憂為咎。
歸妹之解,三羖五䍧，相隨俱行。迷入空澤，循谷直北。經涉六駁，為所傷敗。
歸妹之損,爭鷄失羊，亡其金囊，利得不長。陳蔡之患，賴楚以安。
歸妹之益,三驪負衡，南芷取香。秋蘭芬馥，盈滿神匱。利我仲季。
歸妹之夬,孟夏己丑，哀呼尼父。明德訖終，亂虐滋起。
歸妹之姤,履不容足，南山多草。家有芳蘭，乃无病疾。
歸妹之萃,三足无頭，弗知所之。心強睛傷。莫使為明，不見月光。
歸妹之升,戴堯扶禹。松喬彭祖，西過王母。道里夷易，无敢難者。
歸妹之困,式微式微，憂禍相絆。隔以巖山，室家分散。
歸妹之井,靈龜陸處，一旦失所。伊子復耕，桀亂无輔。
歸妹之革,仁德覆洽，恩及異域，澤被殊方，禍災隱伏。蚕不作室，寒无所得。
歸妹之鼎,夏麥麩䵃，霜擊其芒。疾君敗國，使年夭傷。
歸妹之震,火雖熾，在吾後。寇雖多，出我右。身安吉，不危殆。
歸妹之艮,遼遠絕路，客宿多悔。頑囂相聚，生我畏惡。
歸妹之漸,懸懸南海，去家萬里。飛兔褭駿，一日見母，除我憂悔。
歸妹之豐,困而後通，雖危不窮。終得其願，姬姜相從。
歸妹之旅,西賈巴蜀，寒雪至轂。欲前不得，還反空屋。
歸妹之巽,作新初陵，爛陷難登。三駒摧車，斲頓傷頤。
歸妹之兌,延頸望酒，不入我口。深目自苦，利得无有，幽人悅喜。
歸妹之渙,仲春孟夏，和氣所舍。生我喜福，國无殘賊。
歸妹之節,張羅捕鳩，兔離其災。雌雄俱得，為罝所賊。
歸妹之中孚,三人俱行，一人言北，伯仲欲南，少叔不得。中路分爭，道鬭相賊。
歸妹之小過,然諾不行，欺紿誤人。使我露宿，夜歸溫室。神怒不直，鬼欲求獨。刺擊其目，反言自賊。
歸妹之既濟,陳辭達誠，使安不傾。增祿益壽，以成功名。
歸妹之未濟,火燒公床，破家滅亡。然得安昌，先憂重喪。
豐之豐,諸孺行賈，經涉大阻。與杖為市，不憂危殆。利得十倍。
豐之乾,鼎足承德，嘉謀生福。為王開庭，得心所欲。
豐之坤,曳綸河海，釣魴與鯉。王孫利得，以饗仲友。
豐之屯,東山皋落，叛逆不服。興師征討，恭子敗覆。
豐之蒙,千里騂駒，為王服車。嘉其麗榮，君子有成。
豐之需,三龍北行，道逢六狼。暮宿中澤，為禍所傷。
豐之訟,天災所遊，凶不可居。轉徙獲福，留止危憂。
豐之師,狐狸雉兔，畏人逃去。分走竄匿，不如所處。
豐之比,雨師娶婦，黃巖季女。成禮既婚，相呼南去。膏潤下土，年歲大有。
豐之小畜,外棲野鼠，與雞為伍。瘡痍不息，即去其室。
豐之履,天命絕後，孤傷无主。彷徨兩社，獨不得酒。
豐之泰,鵠思其雄，欲隨鳳東。順理羽翼，出次須日。中留北邑，復反其室。
豐之否,蜲虵九子，長尾不殆。均明光澤，燕自受福。
豐之同人,日走月步，趨不同舍。夫妻反目，君主失國。
豐之大有,宣房戶室，枯期除毒。文德淵府，害不能賊。
豐之謙,齊東郭廬，嫁于洛都。駿良美好，謀利過倍。
豐之豫,病篤難醫，和不能治。命終期訖，下即蒿里。
豐之隨,開郭緒業，王迹所起。姬德七百，報以八子。
豐之蠱,豐年多儲，江海饒魚。商客善賈，大國富有。
豐之臨,鵠求魚食，過彼射邑。繒加我頭，繳挂羽翼。欲飛不能，為羿所得。
豐之觀,望城抱子，見邑不殆。公孫上堂，大君悅喜。
豐之噬嗑,左指右麾，邪淫侈靡。執節无良，靈公以亡。
豐之賁,日中為市，各持所有，交易資賄。函珠懷寶。
豐之剝,山沒丘浮，陸為水魚，燕雀无廬。
豐之復,馬服長股，宜行善市。蒙祐諧偶，獲利五倍。終日在市，詰朝獲利。既享嘉福，得之以義。
豐之无妄,三狸捕鼠，遮遏前後。死於環域，不得脫走。
豐之大畜,鬼舞國社，歲樂民喜。臣忠於君，子孝於父。
豐之頤,慈母望子，遙思不已。久客外野，我心悲苦。
豐之大過,雨師娶婦，黃巖季子。成禮既婚，相呼南去。膏潤下土，年歲大有。
豐之坎,百狗同室，相嚙爭食。枉矢西流，射我暴國。高宗鬼方，三年乃服。
豐之離,早霜晚雪，傷害禾麥。損功棄力，飢无可食。
豐之咸,腐臭所在，青繩集聚，變白為黑，敗亂邦國。君為臣逐，失其寵祿。
豐之恆,牽羊不與，與心戾旋。聞言不信，誤紿丈人。
豐之遯,甘忍利害，還相克敵。商子酷刑，鞅喪厥身。
豐之大壯,刲羊不當，女執空筐。兔跛鹿踦，緣山墜墮。
豐之晉,𪙨𪙨囓囓，貧鬼相責。无有歡怡，一日九結。
豐之明夷,兩足四翼，飛入嘉國。寧我伯姊，與母相得。
豐之家人,天山紫芝，雍梁朱草。長生和氣，王以為寶。公尸侑食，福祿來處。
豐之睽,絕世遊魂，福祿不存。精神渙散，離其躬身。
豐之蹇,北辰紫宮，衣冠立中。含弘建德，常受大福。
豐之解,伯蹇叔瘖，莫與守株。失我衣裘，代爾陰鄉。
豐之損,兩女共室，心不聊食。首髮如蓬，憂常在中。
豐之益,去辛就蓼，毒愈苦甚。避穽遇坑，憂患日主。
豐之夬,初病終凶，季為死喪，不見光明。
豐之姤,三鳥飛來，自到逢時。俱行先至，多得大利。
豐之萃,鹿食山草，不思邑里，雖久无咎。
豐之升,羊腸九縈，相推稍前。止須王孫，乃能上天。
豐之困,管仲遇桓，得其願歡。膠牢振冠，冠帶无憂。笑戲不莊，空言妄行。
豐之井,桀跖並處，民困愁苦。行旅遲遲，留連齊魯。
豐之革,魂孤无室，衘指不食。盜張民餌，見敵失福。
豐之鼎,讒言亂國，覆是為非。伯奇乖難，恭子憂哀。
豐之震,衛侯東遊，惑於少姬。亡我考妣，久迷不來。
豐之艮,雞鳴同興，思邪无家。執佩持鳧，莫使致之。
豐之漸,義不勝情，以欲自榮。覬利危寵，摧角折頸。
豐之歸妹,臣尊主卑，擁力日衰。侵奪无光，三家逐公。
豐之旅,叔仲善賈，與喜為市。不憂危殆，利得十倍。
豐之巽,六虵奔走，俱入茂草。驚於長路，畏懼啄口。
豐之兌,水壞我里，東流為海。鳧鼃讙囂，不得安居。
豐之渙,飛不遠去，卑斯內侍，祿養未富。
豐之節,陰變為陽，女化為男。治道大通，君臣相承。
豐之中孚,踐履危難，脫厄去患。入福喜門，見誨大君。
豐之小過,罟密網縮，動益蹶急，困不得息。
豐之既濟,負牛上山，力劣行難。烈風雨雪，遮遏我前。中道復還。
豐之未濟,喁喁嘉草，思降甘雨。景風升上，沾洽時澍，生我禾稼。
旅之旅,羅網四張，鳥无所翔。征伐困極，飢窮不食。
旅之乾,寄生无根，如過浮雲。立本不固，斯須落去，更為枯樹。
旅之坤,人无定法，綬降牛出，虵雄走趨。陽不制陰，宜其家國。
旅之屯,眾鳥所聚，中有大怪，九身无頭。魂驚魄去，不可以居。
旅之蒙,封豕溝瀆，灌潰國邑。火宿口中，民多疾病。
旅之需,奮翅鼓翼，翱翔外國。逍遙徙倚，來歸溫室。
旅之訟,秋蚕不成，冬種不生。殷王逆理，棄其寵榮。
旅之師,衛侯東遊，惑於少姬。忘我考妣，久迷不來。
旅之比,烏合卒會，與惡相得。鴟鴞相酬，為心所賊。
旅之小畜,鳴雞无距，與鵲格鬭。翅折目盲，為仇所傷。
旅之履,木生內蠹，上下相賊，禍亂我國。
旅之泰,延陵適魯，觀樂太史。車轔白顛，知秦興起。卒兼其國，一統為主。
旅之否,輔相之好，无有休息。時行雲集，所在遇福。
旅之同人,床傾簀折，屋漏垣缺，季姬不愜。
旅之大有,東入海口，循流北走。一高一下，五色無主。七日六夜，死於水浦。
旅之謙,群虎入邑，求索肉食。大人禦守，君不失國。
旅之豫,四亂不安，東西為患。退身止足，无出邦域。乃得完全，賴其生福。
旅之隨,叔盻抱冤，祁子自邑。乘遽解患，羊舌以免。賴其福全。
旅之蠱,延頸望酒，不入我口。深目自苦，利得无有。
旅之臨,仁政之德，恭恭日息。成都就邑，人受厥福。
旅之觀,牽頭繫尾，屈折幾死。周世无人，不知所歸。
旅之噬嗑,教羊逐兔，使魚相捕。任非其人，費日无功。
旅之賁,生角有尾，張孽制家，排羊逐狐。張氏易公，憂禍重凶。
旅之剝,去安就危，墜陷井池，破我玉瑀。
旅之復,茹芝餌黃，塗飲玉英。與神流通，長无憂凶。
旅之无妄,體重飛難，未能越關。
旅之大畜,巢成樹折，傷我彝器。伯踒叔跌，亡羊乃追。
旅之頤,六人俱行，各遺其囊。黃鵠失珠，无以為明。
旅之大過,蟠梅折枝，與母分離，絕不相知。
旅之坎,迎福開戶，喜隨我後。曹伯愷悌，為宋國主。
旅之離,既痴且狂，兩目又盲。箕踞喑啞，名為无中。
旅之咸,金梁銕柱，千年牢固。完全不腐，聖人安處。
旅之恆,褁糗荷糧，與跖相逢。欲飛不得，為網所獲。
旅之遯,彭名為妖，暴龍作災。盜堯衣裳，聚跖荷兵。青禽照夜，三旦夷亡。
旅之大壯,獨夫老婦，不能生子，鰥寡俱處。
旅之晉,鷦鷯竊脂，巢於小枝。搖動不安，為風所吹，心寒飄搖，常憂危殆。
旅之明夷,素車木馬，不任負重。王子出征，憂危為咎。
旅之家人,土陷四維，安平不危。利以居止，保有玉女。
旅之睽,負牛上山，力劣行難。烈風雨雪，遮遏我前。中道復還。
旅之蹇,金城銕郭，上下同力。政平民親，寇不敢賊。
旅之解,清潔淵塞，為人所言。證訊詰問，繫於枳溫。甘棠聽斷，昭然蒙恩。
旅之損,皋陶聽理，岐伯悅喜。西登華道，東歸无咎。
旅之益,低頭竊視，有所畏避。行作未利，酒酸魚敗，重莫貪嗜。
旅之夬,十雉百雛，常與母俱。抱雞搏虎，誰肯為侶？
旅之姤,高阜山陵，陂陁顛崩。為國妖祥，元后以薨。
旅之萃,六鷁退飛，為衰敗祥。陳師合戰，左股疾傷。遂以薨崩，霸功不成。
旅之升,異國殊俗，情不相得。金木為仇，百戰檀穀。
旅之困,鴉噪庭中，以戒災凶。重門擊柝，備憂暴客。
旅之井,慈母赤子，享賜得士，獲夷服除。以安王家，側陋逢時。
旅之革,剗迹惡人，使德不通。炎旱為災，年穀大傷。
旅之鼎,躬履孔德，以待束帶。文君燎獵，呂尚獲福。號稱太師，封建齊國。
旅之震,征將止惡，鼓鞞除賊。慶仲奔莒，子般獲福。
旅之艮,良夫淑女，配合相保。多孫眾子，懽樂長久。
旅之漸,蜲蛇四壯，恩念父母。王事靡盬，不我安處。
旅之歸妹,水壞我里，東流為海。鳧龜讙囂，不得安居。
旅之豐,束帛戔戔，賻我孟宣。徵召送君，變號易字。
旅之巽,乾行大德，覆贍六合。嘔喣成熟，使我福德。
旅之兌,秦晉大國，更相克賊。獲惠質圉，鄭被其咎。
旅之渙,晦昧昏明，君无紀綱。甲子成亂，簡公喪亡。
旅之節,三足无頭，弗知所之。心狂精傷，莫使為明，不見月光。
旅之中孚,長夜短日，陰為陽賊。萬物空枯，藏在北陸。
旅之小過,依宵夜遊，與大君俱。除解煩惑，使我无憂。
旅之既濟,逐鹿南山，利入我門。陰陽和調，國无災殘。長子出遊，須其仁君。
旅之未濟,請冀左耳，嗇不我驅，與我父母。
巽之巽,溫山松柏，常茂不落。鸞鳳以庇，得其歡樂。
巽之乾,采唐沬卿，要期桑中。失信不會，憂思約帶。
巽之坤,有鳥飛來，集于宮樹。鳴聲可畏，主將出去。
巽之屯,仁政之德，參參日息。成都就邑，入受厥福。
巽之蒙,他山之儲，與璆為仇。來攻吾城，傷我肌膚。邦家搔憂。
巽之需,齎貝贖狸，不聽我辭。繫於虎鬚，牽不得來。
巽之訟,一簧兩舌，妄言陷語。三奸惑虛，曾母投杼。
巽之師,薄行搔尾，逐雲除水。污泥為陸，下田宜稷。
巽之比,天門九重，深內難通。明坐至暮，不見神公。
巽之小畜,闇目不明，耳閼聽聰。陷入深淵，滅頂憂凶。
巽之履,霧露早霜，日暗不明。陰陽孽疾，年穀大傷。
巽之泰,三諧土廊，德義明堂。交讓往來，享燕相承。箕伯朝王，錫我玄黃。
巽之否,爭雞失羊，利得不長。陳蔡之患，賴楚以安。
巽之同人,天旱水涸，枯槁无澤，未有所獲。
巽之大有,陶朱白圭，善賈息貲。公子王孫，富利不貧。
巽之謙,龜厭江海，陸行不止。自令枯槁，失其都市。憂悔為咎。
巽之豫,黃鳥採蓄，既稼不荅。念吾父兄，思復邦國。
巽之隨,田鼠野雛，意常欲逃。拘制籠檻，不得動搖。
巽之蠱,平國不君，夏氏作亂。烏號竊發，靈公殞命。
巽之臨,巨虵大鰌，戰於國郊。上下閉塞，君道走逃。
巽之觀,讒言亂國，覆是為非。伯奇流離，恭子憂哀。
巽之噬嗑,鬱怏不明，為陰所傷。眾霧集聚，共奪日光。
巽之賁,望城抱子，見邑不殆。公孫上堂，大君歡喜。
巽之剝,三虫作蠱，剗迹无與。勝母盜泉，君子弗處。
巽之復,車馳人趨，卷甲相求。齊魯寇戎，敗於大丘。
巽之无妄,欲訪子車，善相欺紿。桓叔相迎，不見所期。
巽之大畜,爭雞失羊，亡其金囊，利得不長。陳蔡之患，賴楚以安。
巽之頤,歲暮花落，陽入陰室。萬物伏藏，匿不可得。
巽之大過,晨風文翮，大舉就溫。過我成邑，羿无所得。
巽之坎,時鵠抱子，見蛇何咎？室家俱在，不失其所。
巽之離,隱隱大雷，霶霈為雨。有女癡狂，驚駭鄰里。
巽之咸,无足斷跟，居處不安，凶惡為患。
巽之恆,破筐敝筥，棄捐於道，不復為寶。
巽之遯,三雞啄粟，十雛從食。飢鳶卒擊，亡其兩叔。
巽之大壯,乘車七百，以明文德。踐土葵丘，齊晉受福。
巽之晉,百足俱行，相輔為強。三聖翼事，王室寵光。
巽之明夷,典策法書，藏閣蘭臺。雖遭潰亂，獨不逢災。
巽之家人,四誅不服，恃強負力。倍道趨敵，師徒敗覆。
巽之睽,春陽生草，夏長條肄。萬物蕃滋，充實益有。
巽之蹇,磝磝禿白，不生黍稷。无以供祭，祇靈乏祀。
巽之解,褰衣涉河，水深漬罷。賴幸舟子，濟脫无他。
巽之損,宜行賈市，所求必倍。戴喜抱子，與利為友。
巽之益,兄征東夷，弟伐遼西。大克勝還，封君河間。
巽之夬,初雖驚惶，後乃无傷，受其福慶。
巽之姤,隨風乘龍，與利相逢。田獲三倍，商旅有功。憧憧之邑，長安无他。
巽之萃,魚擾水濁，寇圍吾邑。城危不安，驚恐狂惑。
巽之升,雖窮復通，履危不凶，保其明公。
巽之困,坤厚地德，庶物蕃息。平康正直，以綏大福。
巽之井,山水暴怒，壞梁折柱。稽難行旅，留連愁苦。
巽之革,使燕築室，身不庇宿。家无聊賴，殲我衣服。
巽之鼎,矢石所射，襄公㾐劇。吳子巢門，傷病不治。
巽之震,日月運行，一寒一暑。榮寵赫赫，不可得保。顛隕墜墮，更為士伍。
巽之艮,宮門愁鳴，臣圍其君，不得東西。
巽之漸,戴盆望天，不見星辰。顧小失大，福逃墻外。
巽之歸妹,天之所明，禍不遇家。反自相逐，終得和鳴。
巽之豐,天陰霖雨，塗行泥潦。商人休止，市无所有。
巽之旅,嘉門福喜，增累盛熾。日就有德，宜民宜國。
巽之兌,南山之陽，華葉將將。嘉樂君子，為國寵光。
巽之渙,畫龍頭頸，文章未成。甘言美語，說辭无名。
巽之節,嬰兒孩子，未有所識。彼童而角，亂我政事。
巽之中孚,陰作大奸，欲君勿言。鴻鵠利口，發患禍端。荊季懷憂，張伯被患。
巽之小過,德之流行，利之四鄉。雨師洒道，風伯逐殃。巡狩封禪，以告成功。
巽之既濟,禹將為君，裝入崑崙。稍進陽光，登見溫湯。功德昭明。
巽之未濟,五岳四瀆，含潤為德。行不失理，民賴恩福。
兌之兌,班馬還師，以息勞疲。後夫嘉喜，入戶見妻。
兌之乾,踐履危難，脫危去患。入福喜門，見悔大君。
兌之坤,子鉏執麟，《春秋》作元。陰聖將終，尼父悲心。
兌之屯,夾河為婚，期至无船。搖心失望，不見所歡。
兌之蒙,天孫帝子，與日月處。光榮於世，福祿繁祉。
兌之需,三年人妻，相隨奔馳。終日不食，精氣勞疲。
兌之訟,禹召諸侯，會稽南山。執玉萬國，天下康寧。
兌之師,早霜晚雪，傷害禾麥。損功棄力，飢无所食。
兌之比,嵩融持戟，杜伯荷弩，降觀下國，誅逐无道。夏商之季，失埶外走。
兌之小畜,生有聖德，上配大極。皇靈建中，受我以福。
兌之履,下田陸黍，萬華生齒。大雨霖集，波病潰腐。
兌之泰,子畏於匡，困厄陳蔡。明德不危，竟克免害。
兌之否,有兩赤頭，從五岳來。謠言无祐，趍爾之林。俯伏聽命，不敢動搖。
兌之同人,當得自如，不逢凶災。衰者復興，終无禍來。
兌之大有,朽根刖樹，華葉落去。卒逢大焱，隨風僵仆。
兌之謙,葛生衍蔓，絺綌為願。家道篤厚，父兄悅喜。
兌之豫,東行求玉，反得弊石。名曰无直，字曰醜惡。眾所賤薄。
兌之隨,瞻白因弦，駑孱恐怯。任力墮劣，如蝟見鵲。偃視恐伏，不敢拒格。
兌之蠱,瘡痍多病，宋公危殆。吳子巢門，无命失所。
兌之臨,東山西岳，會合俱食。百喜送從，以成恩福。
兌之觀,舞非其處，失節多悔，不合我意。
兌之噬嗑,南循汝水，茂樹斬枝。過時不遇，惄如周飢。
兌之賁,公孫駕驪，載遊東齊。延陵說產，遺我紵衣。
兌之剝,乘輿八百，以明文德。踐土葵丘，齊晉受福。
兌之復,雄處弱水，雌在海邊。別離將食，哀悲於心。
兌之无妄,結網得解，受福安坐，終无患禍。
兌之大畜,秋南春北，隨時休息。處和履中，安无憂凶。
兌之頤,啟戶開門，巡狩釋冤。夏臺羑里，湯文悅喜。
兌之大過,符左契右，相與合齒。乾坤利貞，乳生六子。長大成就，風言如母。
兌之坎,飢蚕作室，絲多亂緒，端不可得。
兌之離,東壁飾光，數暗不明。主母嫉妬，亂我業事。
兌之咸,白茅縮酒，靈巫拜禱。神嗜飲食，使君壽考。
兌之恆,范公陶夷，巧賈貨資。東之營丘，易字子皮。抱珠載金，多得利歸。
兌之遯,三羖五䍧，相隨俱行。迷入空澤，循谷宜北。經涉六駁，為所傷賊。
兌之大壯,雄鵠延頸，欲飛入關。雨師洒道，瀸我袍裘。重車難前，侍者稽止。
兌之晉,中年蒙慶，今歲受福。必有所得，榮寵受祿。
兌之明夷,祿如周公，建國洛東，父子俱封。
兌之家人,安床厚褥，不得久宿。棄我嘉讌，困於東國。投杼之憂，不成災福。
兌之睽,蓄積有餘，糞土不居。
兌之蹇,心願所喜，乃今逢時。得我利福，不離兵革。
兌之解,目不可合，憂來搔足。怵惕危懼，去其邦族。
兌之損,福德之士，懽悅日喜。夷吾相桓，三歸為臣，賞流子孫。
兌之益,夏姬附耳，心聽悅喜，利以傳取。
兌之夬,叔迎兄弟，遇恭在陽。君子季姬。並坐鼓簧。
兌之姤,徙巢去家，南遇白烏。東西受福，與喜相得。
兌之萃,舜登大禹，石夷之野。徵詣玉闕，拜治水土。
兌之升,江河淮海，天之都市。商人受福，國家富有。
兌之困,隱隱填填，火燒山根。不潤我鄰，獨不蒙恩。
兌之井,闇昧不明，耳聾不聰。陷入深淵，滅頂憂凶。
兌之革,鳥鳴喈喈，天火將下。燔我館舍，災及妃后。
兌之鼎,十雉百雛，常與母俱。抱雞搏虎，誰敢難者？
兌之震,營城洛邑，周公所作。世建三十，年歷七百。福祐盟執，堅固不落。
兌之艮,三人俱行，別離將食。一身五心，反復迷惑。
兌之漸,三虎搏狼，力不相當。如鷹格雉，一發破亡。
兌之歸妺,養虎畜狼，還自賊傷。年歲息長，疾君拜禱，雖危不凶。
兌之豐,後時失利，不得所欲。
兌之旅,雉兔之東，以理為傷。見鷹驚走，死於谷口。
兌之巽,秋蛇向穴，不失其節。夫人姜氏，自齊復入。
兌之渙,鳥鳴巢端，一呼三顛。搖動東西，危魂不安。
兌之節,命夭不遂，死多鬼祟。妻子啼瘖，早失其雄。
兌之中孚,茆屋結席，崇我文德。三辰旂旗，家受行福。
兌之小過,羅網四張，鳥无所翔。征伐困極，飢窮不食。
兌之既濟,天成地安，積石為山。潤洽萬里，人賴其歡。
兌之未濟,銅人銕柱，暴露勞苦。終日卒歲，无有休止。
渙之渙,望幸不到，文章未就。王子逐兔，犬踦不得。
渙之乾,焱風阻越，車馳揭揭。棄古追思，失其和節，心憂惙惙。
渙之坤,蛇得澤草，不憂危殆。
渙之屯,兩犬爭鬭，股瘡无處。不成仇讎，行解邪去。
渙之蒙,因禍受福，喜盈其室，求事皆得。
渙之需,江多寶珠，海多大魚。疾行亟至，可以得財。
渙之訟,二牛生狗，以戌為母。荊夷上侵，姬伯出走。
渙之師,安息康居，異國穹廬。非吾習俗，使我心憂。
渙之比,行觸天罡，馬死車傷。身无聊賴，困窮乞糧。
渙之小畜,裸裎逐狐，為人觀笑。牝雞司晨，主作亂門。
渙之履,為季求婦，家在東海。水長无船，不見所觀。
渙之泰,男女合室，二姓同食。婚姻孔云，宜我多孫。
渙之否,太微帝室，黃帝所直。藩屏周衛，不可得入。常安常存，終无禍患。
渙之同人,齎金觀市，欲買騮子。猾偷竊發，盜我黃寶。
渙之大有,三人俱行，欲歸故鄉。望邑入門，拜見家懽。
渙之謙,娶於姜呂，駕迎新婦。少齊在門，夫子悅喜。
渙之豫,伯仲旅行，南求大䍧。長孟病足，倩季負囊。柳下之貞，不失驪黃。
渙之隨,潔身白齒，衰老復起。多孫眾子，宜利姑舅。
渙之蠱,獨宿憎夜，嫫母畏晝。平王逐建，荊子憂懼。
渙之臨,追亡逐北，呼還幼叔。至止而得，復歸其室。
渙之觀,鳥飛无翼，兔走折足。雖欲會同，未得毉功。
渙之噬嗑,抱空握虛，鳴教我賈，利去不來。
渙之賁,山作天池，陸地為海。
渙之剝,為虎所囓，太山之陽。眾多從者，莫敢救藏。
渙之復,逶迤四牡，思歸念母。王事靡盬，不得安處。
渙之无妄,獼猴所言，語无成全。誤我白烏，使乾口來。
渙之大畜,飛不遠去，卑斯內侍，祿養未富。
渙之頤,大尾細腰，重不可搖。陰權制國，平子逐昭。
渙之大過,旦生夕死，名曰嬰鬼，不可得視。
渙之坎,子畏於匡，困於陳蔡。明德不危，竟免厄害。
渙之離,畏昏潛處，候時朗昭。卒逢白日，為世榮主。
渙之咸,白烏衘餌，鳴呼其子。施翼張翅，來從其母。
渙之恆,宮商角徵，五音和起。君臣父子，弟順有序。唐虞襲德，國无災咎。
渙之遯,季姬踟躕，望孟城隅。終日至暮，不見齊侯。
渙之大壯,鬼哭於社，悲傷无後。甲子昧爽，殷人絕祀。
渙之晉,天子所予，福祿常在，不憂危殆。
渙之明夷,比目附翼，相恃為福。姜氏季女，與君合德。
渙之家人,翕翕䡘䡘，稍崩墜顛，滅其令名。
渙之睽,折若蔽目，不見稚叔。三足孤烏，遠去家室。
渙之蹇,羊腸九縈，相推稍前。止須王孫，乃能上天。
渙之解,坤厚地德，庶物蕃息。平康正直，以綏大福。
渙之損,有莘外野，不逢堯主。復居窮處，心勞志苦。
渙之益,胸長景行，來觀桑柘。上伯日喜，都叔允藏。
渙之夬,周師伐紂，勝于牧野。甲子平旦，天下大喜。
渙之姤,踰江求橘，并得大栗。烹羊食炙，飲酒歌笑。
渙之萃,敝笱在梁，魴逸不禁。漁父勞苦，筐筥乾口，空虛无有。
渙之升,生有陰孽，制家非陽，遂送還床。張氏易公，憂禍重凶。
渙之困,絕域異路，多有怪惡。使我驚懼，思我故處。
渙之井,迷行失道，不得牛馬。百賈逃亡，市空无有。
渙之革,雌鸑生雛，祥異興起。束雲龍騰，民戴為父。
渙之鼎,壘壘纍纍，如岐之室。畜一息十，古公始邑。
渙之震,瘡瘍疥搔，孝婦不省。君多疣贅，四牡作去。
渙之艮,羊頭兔足，羸瘦少肉。漏囊敗粟，利无所得。
渙之漸,薛篾從靡，空无誰是。言季子明，樂減少解。
渙之歸妺,妺為貌熟，敗君正色。作事不成，自為心賊。
渙之豐,四馬共轅，東上太山。騂驪同力，无有重難，與君笑言。
渙之旅,陰變為陽，女化作男。治道得通，君臣相承。
渙之巽,南國少子，材略美好。求我長女，賤薄不與。反得醜惡，後乃天悔。
渙之兌,昭公失常，季女悖狂。遜齊處野，喪其寵光。
渙之節,天山紫芝，雍梁朱草。長生和氣，王以為寶。公尸宥食，福祿來處。
渙之中孚,牽羊不前，與心戾旋。聞言不信，誤紿大人。
渙之小過,東山西山，各自止安。心雖相望，竟未同堂。
渙之既濟,鹿求其子，虎廬之里。唐伯季耳，貧不我許。
渙之未濟,三虎上山，更相喧喚。志心不親，如仇與怨。
節之節,海為水王，聰聖且明。百流歸德，无有叛逆，常饒優足。
節之乾,虎呴怒咆，慎戒外憂。上下俱搔，士民无聊。
節之坤,探巢得雛，仇鵲俱來，使我心憂。
節之屯,日望一食，常恐不足，祿命寡薄。
節之蒙,良馬疾走，千里一宿。逃難它鄉，誰能追復？
節之需,鵲巢烏城，上下不親。內外乖畔，子走矢頑。
節之訟,雲龍集會，征討西戎。招邊定眾，誰敢當鋒。
節之師,春多膏澤，夏潤優渥。稼穡成熟，畝獲百斛。
節之比,童妾獨宿，長女未室，利无所得。
節之小畜,四亂不安，東西為患。退止我足，无出邦域。乃得全完，賴其生福。
節之履,長寧履福，安我百國。嘉賓上堂，與季同床。
節之泰,騏驎綠耳，章明造父。伯夙成季，共成霸功，為晉元輔。
節之否,張陳嘉謀，贊成漢都。主歡民喜，其樂休休。
節之同人,大面長頸，未解君憂。
節之大有,畏昏不行，待旦昭明。燎獵受福，老賴其慶。
節之謙,伯去我東，首髮如蓬。長夜不寐，憂繫心胸。
節之豫,朽條腐索，不堪施用。安靜候時，以待親知。
節之隨,比目四翼，相倚為福。姜氏季氏，與君合德。
節之蠱,履階升墀，高登崔嵬。福祿洋溢，依天之威。
節之臨,奢淫愛嗇，神所不福。靈祗憑怒，鬼障其室。
節之觀,大步小車，南到喜家。送我豹裘，與福載來。
節之噬嗑,東行西步，失次後舍。與彼作期，不覺至夜。乾侯野井，昭君失居。
節之賁,喜樂抃躍，來迎名家。鵲巢百兩，獲利養福。
節之剝,非理後來，誰肯相與？往而不獲，徒勞道路。
節之復,北虜匈奴，數侵邊境。
節之无妄,征不以禮，辭乃无名。縱獲臣子，伯功不成。
節之大畜,景星照堂，麟遊鳳翔。仁施大行，頌聲作興。
節之頤,文明之世，銷鋒鑄耜。以道順民，百王不易。
節之大過,鳥飛无羽，雞鬭折距。徒自長嗟，誰肯為侶？
節之坎,群隊虎狼，齧彼牛羊。道路不通，妨農害商。
節之離,商伯沉醉，庶兄奔走。淫女蕩夫，仁德並孤。
節之咸,三狸搏鼠，遮遏前後。當此之時，不能脫走。
節之恆,陶叔孔圉，不處亂國。初雖未萌，後受福慶。
節之遯,奮翅鼓翼，翱翔外國。逍遙北域，不入溫室。
節之大壯,德音孔博，升在王室。八極蒙祐，受其福祿。
節之晉,當變立權，擿解患難。霍然冰釋，大國以安。
節之明夷,羽動角甘，雨續草木，茂年歲熟。
節之家人,天所佑助，福來禍去，君王何憂？
節之睽,方啄宣口，聖智仁厚。釋解倒懸，唐國大安。
節之蹇,葛藟蒙棘，華不得實。讒佞亂政，使恩壅塞。
節之解,皇母多恩，字養孝孫。脫於襁褓，成就為君。
節之損,積冰不溫，北陸苦寒。露宿多風，君子傷心。
節之益,伯夷叔齊，貞廉之師。以德防患，憂禍不存。
節之夬,一雌二雄，子不知公。亂我族類，使吾心憤。
節之姤,主安多福，天祿所伏。居之寵昌，君子有光。
節之萃,千歲槐根，利多斧瘢。樹維枯屈，枝葉不出。
節之升,周師伐紂，勝殷牧野。甲子平旦，天下大喜。
節之困,日走月步，趍不同舍。夫妻反目，主君失居。
節之井,宣髮龍叔，為王主國。安土成稷，天下蒙福。
節之革,諷德誦功，周美盛隆。惠旦輔成，光濟沖人。
節之鼎,三夜不寢，憂來益甚。戒以危懼，棄其安居。
節之震,恩願所之，乃今逢時。洗濯故憂，拜其懽來。
節之艮,噂噂囁囁，夜行晝伏。謀議我資，來竊吾室。
節之漸,騂牛亡子，鳴於大野。申復陰徵，還歸其母，說以除悔。
節之歸妹,王良善御，伯樂知馬。周旋步趨，行中規矩。止息有節，延命壽考。
節之豐,釋然遠咎，避患害早。田獲三狐，以貝為寶。
節之旅,仁獸所處，國无凶咎。市賈十倍，復歸惠里。
節之巽,六目俱視，各欲有志。心意不同，乖戾生訟。
節之兌,傅說王良，驂御四龍。周徑萬里，无有危凶。
節之渙,仲伯季叔，日暮寢寐。醉醒失明，喪其貝囊，臥拜道旁。
節之中孚,江有寶珠，海多大魚。亟行疾至，所以得財。
節之小過,遠視千里，不見所持。離婁之明，无益於耳。
節之既濟,弱足刖跟，不利出門。市賈无嬴，折亡為患。
節之未濟,利盡得媒，時不我來。鳴雌深涉，寡宿獨居。
中孚之中孚,烏鳥譆譆，天火將下。燔我屋室，災及妃后。
中孚之乾,黃虹之野，賢君所在。管仲為相，國无災咎。
中孚之坤,符左契右，梁叔有若。相與合齒，乾坤利貞。乳生六子，長大成就，拋吾如母。
中孚之屯,蝗齧我稻，驅不可去。實穗无有，但見空藁。
中孚之蒙,嬰孩求乳，母歸其子，黃麑悅喜。
中孚之需,折若蔽目，不見稚叔。失旅亡民，遠去家室。
中孚之訟,䍧羊肥首，君子不飽。年飢孔荒，士民危殆。
中孚之師,靈龜陸處，盤桓失所。伊子退耕，桀亂无輔。
中孚之比,威約拘囚，為人所誣。皋陶平理，幾得脫免。
中孚之小畜,烏升鵲舉，照臨東海。厖降庭堅，為陶叔後。封於英六，福履綏厚。
中孚之履,四目相視，稍近同軌。日昳之後，見吾伯姊。
中孚之泰,大步上車，南到喜家。送我狐裘，與福載來。
中孚之否,卒都和合，未敢面見。媒妁无良，使我不香。
中孚之同人,鴻飛循陸，公出不復，伯氏客宿。
中孚之大有,代戍失期，患生无聊。懼以發難，為我開基，邦國憂愁。
中孚之謙,齊魯爭言，戰於龍門。搆怨結禍，三世不安。
中孚之豫,周政養賤，背生人足。陸行不安，國危為患。
中孚之隨,蜩螗歡翹，草木嘉茂。百果蕃生，日益多有。
中孚之蠱,薄災暴虐，風吹雲卻。欲上不得，復歸其宅。
中孚之臨,乘騮駕驪，遊至東齊。遭遇行旅，逆我以資，厚得利歸。
中孚之觀,鳳生七子，同巢共乳，歡悅相保。
中孚之噬嗑,桃雀竊脂，巢於小枝。搖動不安，為風所吹。心寒漂搖，常憂殆危。
中孚之賁,東山西山，各自止安。雖相登望，竟未同堂。
中孚之剝,匍伏走出，驚懼皇恐。白虎生孫，蓐收在後。
中孚之復,重弋射隼，不知所定。質疑蓍龜，明神祭報。告以肥牡，宜利止居。
中孚之无妄,開門內福，喜至我側。嘉門善祥，為吾室宅。宮城洛邑，以招文德。
中孚之大畜,烏飛狐鳴，國亂不寧。下強上弱，為陰所刑。
中孚之頤,三雞啄粟，八雛從食。飢鳶卒擊，失亡兩叔。
中孚之大過,歎息不悅，憂從中出。喪我金嬰，无妄失位。
中孚之坎,剛柔相呼，三姓為家。霜降既同，惠我以仁。
中孚之離,送我季女，至於蕩道。齊子旦夕，留連久處。
中孚之咸,低頭竊視，有所遇避。行作不利，酒酸魚餒，眾莫貪嗜。
中孚之恆,典策法書，藏閣蘭臺。雖遭亂潰，獨不遇災。
中孚之遯,旦醉病酒，暮多瘳愈，不反為咎。
中孚之大壯,畫龍頭頸，文章未成。甘言美語，說辭無名。
中孚之晉,日月運行，一寒一暑。榮寵赫赫，不可得保。顛躓殞墜，更為士伍。
中孚之明夷,爭利王市，朝多君子。蘇氏六國，獲其榮寵。
中孚之家人,六蛇奔走，俱入茂草。驚於長塗，畏懼啄口。
中孚之睽,懸貆素餐，食非其任。失轝剝廬，休坐徙居。
中孚之蹇,歡欣九子，俱見大喜。攜提福善，王孫是富。
中孚之解,伯夷叔齊，貞廉之師。以德防患，憂禍不存。
中孚之損,雄聖伏名，人匿麟驚。走鳳飛北，亂潰未息。
中孚之益,久鰥无偶，思配織女。求其非望，自令寡處。
中孚之夬,破亡之國，天所不福，難以止息。
中孚之姤,老慵多郤，弊政為賊。阿房驪山，子嬰失國。
中孚之萃,三羖六䍧，相隨俱行。迷入空澤，遙涉虎廬。為所傷賊，死於牙腹。
中孚之升,囁囁處懼，昧冥相摶。多言少實，語无成事。
中孚之困,武陽漸離，擊筑善歌。慕丹之義，為燕助軻。陰謀不遂，霍自死亡，功名賈施。
中孚之井,尹氏伯奇，父子分離。无罪被辜，長舌為災。
中孚之革,五精亂行，政逆皇恩。湯武赫怒，共伐我域。
中孚之鼎,西歷玉山，東入玉門。登上福堂，飲萬歲漿。
中孚之震,行觸夫忌，與司命牾。執囚束縛，拘制於吏，幽人有喜。
中孚之艮,機父不賢，朝多讒臣。君失其政，保家久貧。
中孚之漸,三人俱行，北求大䍧。長孟病足，請季負囊。柳下之貞，不失我糧。
中孚之歸妺,鵲思其雄，欲隨鳳東。順理羽翼，出次須日。中留北邑，復歸其室。
中孚之豐,常得自如，不逢禍災。
中孚之旅,白鵠遊望，君子以寧。履德不愆，福祿來成。
中孚之巽,膚敏之德，發憤晨食。虜豹擒說，為王得福。
中孚之兌,百足俱行，相輔為強。三聖翼事，國富民康。
中孚之渙,生不逢時，困且多憂。年衰老極，中心悲愁。
中孚之節,出門蹉跌，看道後旅。買羊逸亡，取物逃走。空手握拳，坐恨相咎。
中孚之小過,牧羊稻田，聞虎喧讙。畏懼惕息，終无禍患。
中孚之既濟,龍潛鳳北，其子變服，陰孽萌作。
中孚之未濟,國无比鄰，相與爭強。紛紛匈匈，天下擾憂。
小過之小過,初雖驚惶，後反无傷，受其福慶。
小過之乾,積德累仁，靈祐順信，福祉日增。
小過之坤,謹慎重言，不幸遭患。周邵述職，脫免牢開。
小過之屯,鳥飛鼓翼，喜樂堯德。虞夏美功，要荒賓服。
小過之蒙,牙孽生齒，室堂啟戶。幽人利貞，鼓翼起舞。
小過之需,使伯東求，拒不肯行。與叔爭訟，更相毀傷。
小過之訟,手足易處，頭尾顛倒。公為雌嫗，亂其蚕織。
小過之師,匠卿操斧，豫章危殆。袍衣脫剝，祿命訖已。
小過之比,天女踞床，不成文章。南箕无舌，飯多砂糠。虛象盜名，雌雄折頸。
小過之小畜,大椎破轂，長舌亂國。墻茨之言，三世不安。
小過之履,衘命辱使，不堪厥事。中墜落去，更為負載。
小過之泰,三虵共室，同類相得。甘露時降，生我百穀。
小過之否,衣繡夜遊，與君相逢。除患解惑，使我不憂。
小過之同人,被髮獸心，難與為鄰。來如風雲，去如絕絃，為狼所殘。
小過之大有,剛柔相呼，二姓為家。霜降既同，惠我以仁。
小過之謙,牛耳聾聵，不曉齊味。委以鼎俎，治亂憒憒。
小過之豫,低頭竊視，有所畏避。行作不利，酒酢魚餒，眾莫貪嗜。
小過之隨,雨師娶婦，黃巖季子。成禮既婚，相呼南上，膏我下土，年歲大有。
小過之蠱,戴盆望天，不見星辰。顧小失大，遁逃墻外。
小過之臨,二人輦車，徙去其家。井沸釜鳴，不可以居。
小過之觀,攘臂反肘，怒不可二。佷戾腹心，无以為市。
小過之噬嗑,湯世之憂，轉解喜來。
小過之賁,忠信輔成，王政不傾。公劉肇舉，文武綏之。
小過之剝,登高斬木，頓躓陷險。車傾馬疲，伯叔吁嗟。
小過之復,桑方隕落，黃敗其葉。失勢傾側，如无所立。
小過之无妄,鸞鳳翱翔，集于喜國。念我伯姊，與母相得。
小過之大畜,陰淫所居，盈溢過度，傷害禾稼。
小過之頤,霄冥高山，道險峻難。王孫罷極，困於阪間。
小過之大過,和璧隋珠，為火所燒。冥昧失明，奪精无光，棄於道傍。
小過之坎,虞君好神，惠我老親。恭承宗廟，雖慍不去，復我內事。
小過之離,爪牙之夫，怨毒祈父。轉憂與己，傷不及母。
小過之咸,倉盈庾億，宜稼黍稷，年歲有息。
小過之恆,窗牖戶房，通利光明。賢智輔聖，仁德大行。家給人足，海內殷昌。
小過之遯,切切之患，凶重憂荐，為虎所吞。
小過之大壯,水无魚池，陸為海涯。君子失居，小人相攜。
小過之晉,九疑鬱林，沮濕不中。鸞鳳所惡，君子攸去。
小過之明夷,六翮況飛，走歸不及。脫歸王室，亡其騂特。
小過之家人,不直莊公，與我爭訟。媒伯无禮，自令塞壅。
小過之睽,倉庾多億，宋公危殆。吳子巢門，殞命失所。
小過之蹇,失羊捕牛，无損无憂。
小過之解,夏麥麩䵃，霜擊其芒。疾君敗國，使我誅傷。
小過之損,昧昧暗暗，不知白黑。風雨亂擾，光明伏匿，幽王失國。
小過之益,執斧破薪，使媒求婦。和合二姓，親迎斯須。色比毛嬙，姑翁悅喜。
小過之夬,六疾生狂，癡走妄行。北入患門，與禍為鄰。
小過之姤,驅羊就群，佷不肯前。慶季愎諫，子之被患。
小過之萃,二人異路，東趍西步。十里之外，不相知處。
小過之升,義不勝情，以欲自營。覩利危躬，折角摧頸。
小過之困,騷騷擾擾，不安其類。疾在頸項，凶危為憂。
小過之井,三河俱合，水怒湧躍。壞我王屋，民困於食。
小過之革,陽曜旱疾，傷病稼穡，農人无食。
小過之鼎,流浮出食，載劵入屋。釋鞍繫馬，西南廡下。
小過之震,門戶之居，可以止舍。進仕不殆，安樂相保。
小過之艮,過時不歸，雌雄苦悲。徘徊外國，與母分離。
小過之漸,中田有廬，彊塲有瓜。獻進皇祖，曾孫壽考。
小過之歸妺,失恃无友，嘉福出走，傫如喪狗。
小過之豐,反鼻岐頭，三寡獨居。
小過之旅,衣裳顛倒，為王來呼。成就東周，封受大福。
小過之巽,飛不遠去，還歸故處，興事多悔。
小過之兌,含血走禽，不曉五音。匏巴鼓瑟，不悅於心。
小過之渙,求玉獲石，非心所欲，祝願不得。
小過之節,山崩谷絕，大福盡歇。涇渭失紀，玉石既已。
小過之中孚,雜目懼怒，不安其居。散渙府藏，无有利得。
小過之既濟,眾邪充側，鳳凰折翼。微子復北，去其邦國。
小過之未濟,六月采芑，征伐无道。張仲方叔，剋敵飲酒。
既濟之既濟,玄兔指掌，與足相恃。謹訊詰問，誣情自直。冤死誰告，口為身禍。
既濟之乾,游駒石門，騄耳安全。受福西鄰，歸邑玉泉。
既濟之坤,陽春生草，萬物盛興。君子所居，災禍不到。
既濟之屯,人无足法，緩除才出。雄走羊驚，不失其家。
既濟之蒙,太山止奔，變見太微。陳吳廢忽，作為禍患。
既濟之需,乘龍吐光，使暗後明。燎獵大得，六師以昌。
既濟之訟,羊頭兔足，羸瘦少肉。漏囊貯粟，利无所得。
既濟之師,因禍受福，喜盈其室。螟虫不作，君无可得。
既濟之比,舜升大禹，石夷之野。徵詣王闕，拜治水土。
既濟之小畜,烏子鵲雛，常與母俱。顧類群族，不離其巢。
既濟之履,夷羿所射，發輒有獲。矰加鵲鷹，雙鳥俱得。
既濟之泰,晨風文翰，大舉就溫。昧過我邑，羿无所得。
既濟之否,六喜三福，南至歡國。與喜忻樂，珪我潔德。
既濟之同人,鬭龍股折，日遂不明。自外為主，弟伐其兄。
既濟之大有,蒙慶受福，有所獲得，不利出門。
既濟之謙,蠻戎夷狄，太陰所積。涸冰沍寒，君子不存。
既濟之豫,畏昏潛處，候時昭明。卒遭白日，為榮祿主。
既濟之隨,水流趍下，欲至東海。求我所有，買魴與鯉。
既濟之蠱,冠帶南遊，與福喜期。徼於嘉國，拜為逢時。
既濟之臨,莎雞振羽，為季門戶。新沐彈冠，仲公悅喜。
既濟之觀,結衿流粥，遭讒桎梏。周召述職，身受大福。
既濟之噬嗑,田鼠野雞，意常欲逃。拘制籠檻，不得動搖。
既濟之賁,居華巔，觀浮雲。風不搖，雨不濡。心平安，无咎憂。
既濟之剝,傾倚將顛，不能得存。英雄作業，家困无年。
既濟之復,心願所喜，今乃逢時。保我利福，不離兵革。
既濟之无妄,靈龜陸處，盤桓失所。阿衡退耕，夏封於國。
既濟之大畜,弱水之右，有西王母。生不知老，與天相保，不利行旅。
既濟之頤,抱瓌求金，日暮坐吟。終月卒歲，竟无成功。
既濟之大過,言笑未畢，憂來暴卒。身加搤檻，囚繫縛束。
既濟之坎,望幸不到，文章未成。王子逐兔，犬踦不得。
既濟之離,震慄恐懼，多所畏惡。行道留難，不可以步。
既濟之咸,雄狐綏綏，登山崔嵬。昭告顯功，大福允興。
既濟之恆,火起吾後，喜炙倉廡。龍衘水深，潠注屋柱，雖憂无咎。
既濟之遯,危坐至暮，請求不得。膏澤不降，政戾民忒。
既濟之大壯,孟春和氣，鷹隼搏鷙。眾雀憂憒。
既濟之晉,緩法長奸，不肯理冤。浮沉失節，君受其患。
既濟之明夷,魚鱉貪餌，死於網釣。受危國寵，為身殃咎。
既濟之家人,金精輝怒，帶劍過午。徘徊高庫，宿於山谷。兩虎相拒，弓矢滿野。
既濟之睽,四目相望，稍近同光，並坐鼓簧。
既濟之蹇,茹芝餌黃，飲酒玉英。與神流通，長无憂凶。
既濟之解,求璋嘉鄉，惡虵不行。道出岐口，還復其床。
既濟之損,天門地戶，幽冥不覩，不知所在。
既濟之益,跌足息肩，有所忌難。金城鐵郭，以銅為關。藩屏自衛，安止无患。
既濟之夬,三雁俱飛，欲歸稻池。先涉雚澤，為矢所射，傷我胸臆。
既濟之姤,濟流難渡，濡我衣袴。五子善櫂，脫无他故。
既濟之萃,飲酒醉酗，跳起爭鬭。伯傷叔僵，東家治喪。
既濟之升,跌躓未起，後失利市。蒙被咎殃。
既濟之困,辰次降婁，建星中堅，子无遠行。外顛霄陷，遂命訖終。
既濟之井,商風召寇，來呼外盜。間諜內應，與我爭鬭。殫已寶藏，主人不勝。
既濟之革,甘露醴泉，太平機關。仁德感應，歲樂民安。
既濟之鼎,祭仲子突，要門逐忽。禍起子商，弟伐其兄，鄭久不昌。
既濟之震,反孽難步，留不反舍。露宿澤陂，亡其襦袴。
既濟之艮,狼虎結謀，相聚為保。伺候牛羊，病我商人。
既濟之漸,明德克敏，重華貢舉。放勳徵用，八哲蒙佑。
既濟之歸妺,貧鬼守門，日破我盆。毀罌傷瓶，空虛无子。
既濟之豐,天命赤烏，與兵徼期。征伐无道，箕子遊遨。
既濟之旅,威約拘囚，為人所誣。皋陶平理，剖械出牢，脫歸家閭。
既濟之巽,羊驚虎狼，聳耳群聚。无益威彊，為齒所傷。
既濟之兌,初雖號啼，後必慶笑。光明照耀，百喜如意。
既濟之渙,馬服長股，宜行善市。蒙祐諧耦，獲金五倍。
既濟之節,應門內崩，誅賢殺暴。上下咸悖，景公失位。長歸無恆，望妻不來。
既濟之中孚,執斧破薪，使媒求婦。好合二姓，親御斯須。色比毛嬙，姑悅公喜。
既濟之小過,兩輪日轉，南上大阪。四馬共轅，无有險難，與禹笑言。
既濟之未濟,千柱百梁，終不傾僵，周宗寧康。
未濟之未濟,忠慢未習，單酒糗脯。數至神前，欲求所顧，反得大患。
未濟之乾,旦生夕死，名曰嬰鬼，不可得視。
未濟之坤,大步上車，南到喜家。送我狐裘，與福喜來。
未濟之屯,西多小星，三五在東。早夜晨行，勞苦无功。
未濟之蒙,北陸藏冰，君子心悲。困於粒食，鬼驚我門。
未濟之需,山水暴怒，壞折梁柱。稽難行旅，留連愁苦。
未濟之訟,比目四翼，來安吾國。福喜上堂，與我同床。
未濟之師,狡兔趯趯，良犬逐咋。雄雌爰爰，為鷹所獲。
未濟之比,增祿益福，喜來入室，解除憂惑。
未濟之小畜,騎龍乘風，上見神公。彭祖受刺，王喬贊通，巫咸就位，拜福无窮。
未濟之履,天火卒起，燒我旁里。延及吾家，空盡己財。
未濟之泰,金帛共寶，宜與我市。嫁娶有息，利得過倍。
未濟之否,鬼魅之居，凶不可舍。
未濟之同人,鳥飛兔走，各有畏惡。鵰鷹為賊，亂我室舍。
未濟之大有,初雖驚惶，後乃无傷，受其福慶。
未濟之謙,兩金相擊，勇氣均敵。日月鬭戰，不破不缺。
未濟之豫,曳綸河海，掛釣魴鯉。王孫利德，以享仲友。
未濟之隨,犬畏狼虎，依人有輔。三夫執戟，伏不敢起，身安无咎。
未濟之蠱,蜘蛛作網，以伺行旅。青蠅嚵聚，以求膏腴。觸我羅絆，為網所得。
未濟之臨,所望在外，鼎金方來。拭爵滌罍，炊食待之，不為季憂。
未濟之觀,日月並居，常暗匪明。高山崩顛，丘陵為谿。
未濟之噬嗑,春服既成，載華復生。莖葉盛茂，實穗泥泥。
未濟之賁,華首山頭，仙道所由。利以居止，長无咎憂。
未濟之剝,三狐群哭，自悲孤獨。野无所遊，死於丘室。
未濟之復,火中暑退，禾黍其食。商人不至，市空无有。
未濟之无妄,獨立山顛，求鹿耕田。草木不闢，秋飢无年。
未濟之大畜,火雖熾，在吾後。寇雖近，在吾右。身安吉，不危殆。
未濟之頤,𪙨𪙨𪘙𪘙，貧鬼相責。无有懽怡，一日九結。
未濟之大過,追亡逐北，呼還幼叔。至山而得，反歸其室。
未濟之坎,衘命辱使，不堪厥事。遂墮落去，更為斯吏。
未濟之離,被珠衘玉，沐浴仁德。應聘唐國，四門穆穆。蟊賊不作，凶惡伏匿。
未濟之咸,機關不便，不能出言。精成通道，為人所冤。
未濟之恆,甕破盆缺，南行亡失。
未濟之遯,唇亡齒寒，積日凌根。朽不可用，為身災患。
未濟之大壯,蒙惑憧憧，不知西東。魁罡指南，告我室中。利以宜止，去國憂患。
未濟之晉,鳥鴟搏翼，以避陰賊。盜伺二女，賴厥生福。旱災為疾，君无黍稷。
未濟之明夷,名成德就，項領不試。景公耄老，尼父逝去。
未濟之家人,言與心詭，西行東坐。鯀湮洪水，佞賊為禍。
未濟之睽,獫狁匪度，治兵焦穫。伐鎬及方，與周爭彊。元戎其駕，衰及夷王。
未濟之蹇,三火起明，雨滅其光。高位疾顛，驕恣誅傷。
未濟之解,承川決水，為吾之祟，使我心憒。毋樹麻枲，居止凶咎。
未濟之損,厭浥晨夜，道多湛露。沾我襦袴，重難以步。
未濟之益,宜行賈市，所求必倍。載喜抱子，與利為友。
未濟之夬,陰變為陽，女化為男。治道得通，君臣相承。
未濟之姤,樹蔽牡荊，生蘙山旁。仇敵背憎，孰肯相迎？
未濟之萃,坐茵乘軒，據德宰臣。虞叔受命，六合和親。
未濟之升,雲興蔽日，雨集草木，年茂歲熟。
未濟之困,蟠梅折枝，與母別離，絕不相知。
未濟之井,天旱水涸，枯槁无澤。困於沙石，未有所獲。
未濟之革,圭璧琮璜，執禮見王。百里甯戚，應聘齊秦。
未濟之鼎,龍渴求飲，黑雲景從。河伯捧醴，跪進酒漿，流潦滂滂。
未濟之震,雹梅零蔕，心思憒憒，亂我靈氣。
未濟之艮,鹿求其子，虎廬之里。唐伯季耳，貪不我許。
未濟之漸,穿匏挹水，篝銕燃火。勞疲力竭，飢渴為禍。
未濟之歸妺,龍生馬淵，壽考且神。飛騰上天，舍宿軒轅，常居樂安。
未濟之豐,崔嵬北岳，天神貴客。溫仁正直，主布恩德。衣冠不已，蒙受大福。
未濟之旅,鬼夜哭泣，齊失其國，為下所賊。
未濟之巽,二政多門，君失其權。三家專制，禍起季孫。
未濟之兌,望幸不到，文章未就。王子逐兔，犬踦不得。
未濟之渙,伯虎仲熊，德義昭明。使布五教，陰陽順序。
未濟之節,兩足四翼，飛入家國。寧我伯叔，與母相得。
未濟之中孚,春秋禱祀，解禍除憂，君无災咎。
未濟之小過,牧羊稻園，聞虎喧讙。懼畏悚息，終无禍患。
未濟之既濟,大蛇巨魚，相搏於郊。君臣隔塞，郭公出廬。